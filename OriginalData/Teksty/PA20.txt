Niedługo ma przyjść ksiądz, przeegzaminować nas z katechizmu i wszystkiego innego. Sam nauczyciel ma nam pokazać, jak przyjmować komunię świętą. Każe nam skupić się wokoło. Napełnia swoją czapkę drobno porwanymi kartkami „Limerick Leader”. Daje czapkę Paddy’emu Clohessy’emu, sam klęka na podłodze, każe Paddy’emu wyjąć z czapki jeden papierek i położyć mu na języku. Pokazuje nam, jak należy wysunąć język, przyjąć kawałek papieru, potrzymać go przez chwilę, wciągnąć język, złożyć ręce do modlitwy, spojrzeć w niebo, zaniknąć oczy na znak adoracji, poczekać, aż papier rozpłynie się w ustach, połknąć, podziękować Bogu za dar, za łaskę uświęcającą w aurze świętości. Kiedy nauczyciel wysuwa język, musimy jakoś zapanować nad śmiechem, bo nigdy jeszcze nie widzieliśmy tak wielkiego, fioletowego języka. Otwiera oczy, żeby przyłapać tych, co chichoczą, ale nie może nic powiedzieć, bo ciągle ma na języku Boga i to jest podniosły moment. Wstaje z klęczek, każe nam uklęknąć pod ścianami, żeby przećwiczyć komunię świętą. Chodzi wokół klasy, kładzie nam na językach kawałki gazety i mamrocze po łacinie. Niektórzy chłopcy chichoczą, więc wrzeszczy, że jak się nie uspokoją, to zamiast pierwszej komunii dostaną oleje. 

– McCourt, jak się nazywa ten sakrament? 

– Ostatnie namaszczenie, proszę pana. 

– Tak jest. Nie najgorzej, jak na jankesa z grzesznych wybrzeży Ameryki. 

Uprzedza nas, że musimy wyciągnąć języki dość daleko, żeby opłatek komunijny nie upadł na podłogę. 

– To najgorsza rzecz, jaka może przydarzyć się księdzu. Jeśli opłatek ześlizgnie się wam z języka, nieszczęsny ksiądz będzie musiał klęknąć na oba kolana, podnieść go językiem i jeszcze wylizać dokoła podłogę na wypadek, gdyby opłatek zdążył zmienić miejsce. W ten sposób ksiądz może sobie wbić drzazgę, język mu spuchnie tak, że zrobi się jak rzepa, a to wystarczy, żeby się udławić na śmierć. 

Mówi, że po relikwiach Prawdziwego Krzyża opłatek komunijny jest najświętszą rzeczą na świecie, a przyjęcie pierwszej komunii to najświętszy moment w naszym życiu. Mówienie o pierwszej komunii bardzo podnieca nauczyciela. Chodzi w tę i z powrotem, wymachuje kijem, przypomina nam, że w chwili gdy komunia święta znajdzie się na naszym języku, staniemy się członkami najwspanialszej kongregacji, jedynego świętego rzymskokatolickiego apostolskiego Kościoła, że przez dwa tysiące lat mężczyźni, kobiety i dzieci umierali za wiarę, a jeśli chodzi o męczeństwo, to Irlandczycy nie mają się czego wstydzić. Czyż nie dostarczyliśmy całego mnóstwa męczenników? Czyż nie obnażaliśmy szyj pod protestancki topór? Czyż nie wchodziliśmy na szafot z pieśnią na ustach jakby na majówkę? Chłopcy, czy taka jest prawda? 

– Tak, proszę pana. 

– Co robiliśmy? 

– Obnażaliśmy szyje pod protestancki topór, proszę pana. 

– I co jeszcze? 

– Wchodziliśmy na szafot ze śpiewem na ustach, proszę pana. 

– Jakby na co? 

– Jakby na majówkę, proszę pana. 

Nauczyciel mówi, że może w naszej klasie też jest przyszły ksiądz albo męczennik za wiarę, chociaż bardzo w to wątpi, bo jesteśmy najbardziej leniwą bandą nieuków, z jaką kiedykolwiek miał nieszczęście pracować. 

– Ale niezbadane są kroki boże i na pewno Bóg miał jakiś cci, skoro zesłał takich jak wy, żebyście zatruwali ziemię. Bóg z pewnością nie bez powodu zesłał pomiędzy nas Clohessy’ego bez butów, Quigleya z tymi jego przeklętymi pytaniami i McCourta obciążonego grzechami Ameryki. Pamiętajcie, chłopcy, że Bóg nie zesłał swojego jedynego Syna, by umarł na krzyżu po to, żebyście w dniu pierwszej komunii chodzili z wyciągniętymi łapami na zbiórkę. Nasz Pan umarł, żebyście mogli dostąpić zbawienia. Wystarczy otrzymanie daru wiary. Słuchacie mnie? 

– Tak, proszę pana. 

– Więc co wystarczy? 

– Dar wiary, proszę pana. 

– Dobrze, możecie iść do domu. 

 