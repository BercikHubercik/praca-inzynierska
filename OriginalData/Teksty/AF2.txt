O godzinie trzeciej (Hello akurat wyszedł, żeby wrócić później) ktoś
zadzwonił do drzwi, nie słyszałam tego, jako że leżałam leniwie na leżaku
w słońcu na werandzie i czytałam. Chwilę później w drzwiach do kuchni
pojawiła się wzburzona Margot.
– Przyszło wezwanie z SS dla taty – szepnęła. – Mama poszła już do
pana van Daana. (Van Daan jest dobrym znajomym i wspólnikiem w firmie
taty).
Wystraszyłam się niesamowicie, wezwanie, każdy wie, co to oznacza,
czułam już, jak w mojej wyobraźni wyłaniają się obozy koncentracyjne
i samotna cela, i mielibyśmy pozwolić wysłać tam tatę?
– On oczywiście nie pójdzie – wyjaśniła mi Margot, gdy czekałyśmy
w pokoju na mamę. – Mama poszła do van Daanów, żeby zapytać, czy
możemy jutro przenieść się do naszej kryjówki. Van Daan będzie się
ukrywać razem z nami. Będziemy tam więc w siódemkę.
Cisza. Nie mogłyśmy więcej rozmawiać, myśl o tacie, który, niczego nie
przeczuwając, poszedł w odwiedziny do Joodse Invalide, czekanie na mamę,
upał, napięcie, wszystko to sprawiało, że milczałyśmy.