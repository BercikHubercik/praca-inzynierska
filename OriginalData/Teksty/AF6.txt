Jeżeli tych warzyw, których w ogóle nie lubię, nakładam sobie mało,
a zamiast tego jem ziemniaki, van Daanowie, a zwłaszcza pani, nie mogą
pogodzić się z takim rozpieszczaniem.
– Weź sobie jeszcze trochę jarzyn, Anne, no już – następuje potem
prędko.
– Nie, bardzo pani dziękuję – odpowiadam. – Ziemniaki mi wystarczą.
– Jarzyny są bardzo zdrowe, twoja mama sama to mówi, weź sobie
jeszcze trochę – nalega wówczas, aż tata się włącza i potwierdza moją
odmowę.
Wtedy pani wyjeżdża:
– W takim razie musiałby pan być kiedyś u nas w domu, tam dzieci były
przynajmniej wychowywane, to nie jest żadne wychowanie, Anne jest
strasznie rozpieszczona, ja nigdy bym na to nie pozwoliła. Gdyby Anne była
moją córką...
Tym zaczyna się zawsze i kończy ten cały potok słów. „Gdyby Anne
była moją córką”. No, na szczęście nią nie jestem.
Ale wracając do naszego tematu wychowawczego, wczoraj po ostatnich
wiele mówiących słowach pani zapadła cisza. Potem tata odpowiedział:
– Uważam, że Anne jest bardzo dobrze wychowana, nauczyła się już
przecież przynajmniej tyle, że nie odpowiada na pani długie kazania. Co się
tyczy warzyw, nie mogę pani odpowiedzieć inaczej niż vice versa.
Pani była pokonana i to gruntownie. To vice versa odnosiło się
oczywiście bezpośrednio do madame, ponieważ nie może znieść wieczorem
grochu ani żadnego rodzaju kapusty, bo potem puszcza „wiaterki”. Ale ja też
tak mogę powiedzieć. Idiotka z niej przecież, no nie? Na mój temat niech się
w każdym razie nie wypowiada.
To takie śmieszne, kiedy się widzi, jak szybko pani van Daan się
czerwieni. A ja nie, i ona potajemnie niesamowicie się o to złości.
