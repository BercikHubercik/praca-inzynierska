Gdyby moi kumple zobaczyli, jak mama ciągnie mnie na lekcję irlandzkich tańców, byłbym doszczętnie zhańbiony. Oni uważają, że można tańczyć i udawać Freda Astaire’a, bo wtedy skacze się po całym ekranie u boku Ginger Rogers. Ale na lekcjach tańców irlandzkich nie ma Ginger Rogers i nie pozwalają skakać. Trzeba stać prosto, trzymać ręce przy sobie, wymachiwać nogami w górę i w bok i nigdy się nie uśmiechać. Wujek Pa Keating powiedział, że przy irlandzkich tańcach wszyscy tak wyglądają, jakby im ktoś wetknął w tyłek stalowy pręt, ale nie mogę tego powtórzyć mamie, boby mnie zabiła. 

U pani O’Connor gramofon gra irlandzką jigę czy reela, a chłopcy i dziewczynki tańczą, fikając nogami do góry i trzymając ręce przy sobie. Pani O’Connor jest wielką, grubą kobietą, a kiedy zatrzymuje płytę i pokazuje kroki taneczne, trzęsie się cały tłuszcz od podbródka do kostek. Zastanawiam się, jak ona w ogóle może uczyć tańca. Podchodzi do mojej mamy. 

– Więc to jest mały Frankie? Chyba mamy tu zadatki na prawdziwego tancerza. Chłopcy i dziewczynki, czy mamy tu zadatki na prawdziwego tancerza? 

– Mamy, pani O’Connor. 

– Tu jest sześć pensów, pani O’Connor – mówi mama. 

– Ach tak, pani McCourt, chwileczkę. 

Płynie do stołu i wraca z głową Murzynka o kręconych włosach, wielkich czerwonych wargach i otwartych ustach. Poleca, żebym włożył sześciopensówkę do tych otwartych ust i zabrał rękę, zanim się zamkną. Wszyscy się śmieją i jestem pewny, że chcieliby zobaczyć, jak usta przytrzaskują mi rękę. Pani O’Connor wzdycha i ze śmiechem mówi do mamy: „Jakie to niezwykłe, co?”. Mama przyznaje i każe mi dobrze się zachowywać i wrócić do domu tanecznym krokiem. 

Nie chcę zostać w tym miejscu, gdzie pani O’Connor nie może sama wziąć sześciopensówki, tylko pozwala na to, żebym omal nie stracił ręki w gębie Murzynka. Nie chcę zostać tutaj, gdzie trzeba stanąć w rzędzie z innymi chłopakami i dziewczynami, wyprostować plecy, opuścić ręce, patrzyć przed siebie, nie patrzyć w dół, ruszać nogą, ruszać nogą, patrzyć na Cyryla, popatrz na Cyryla! A oto i Cyryl, wystrojony w szafranowy kilt i dzwoniące medale, medale za to, medale za tamto; dziewczyny kochają Cyryla i pani O’Connor kocha Cyryla, bo przecież przyniósł jej sławę, bo przecież to ona nauczyła go każdego kroku. „Och, Cyrylu, tańcz, o Jezu, on unosi się w powietrzu, jak anioł z nieba! Frankie McCourt, przestań marszczyć brwi, bo ci zostanie taka okropna mina! Tańcz, Frankie, tańcz, na miłość boską! Podnieś nogę, raz, dwa, trzy, cztery, pięć, sześć, siedem, raz, dwa, trzy i raz, dwa, trzy. Maura, pomóż Frankowi McCourtowi, zanim zaplącze sobie nogi na supeł”. 

Maura jest duża, ma pewnie z dziesięć lat. Tańcząc, zbliża się do mnie, ma białe zęby, ubrana jest w strój tancerki z tymi wszystkimi złotymi, żółtymi i zielonymi postaciami, które podobno pochodzą z dawnych czasów. 

– Daj mi rękę, chłopczyku – mówi i obraca mną dokoła, aż mi się kręci w głowie. Robię z siebie kompletnego idiotę, jestem czerwony i czuję się tak głupio, że mam ochotę płakać. Ratuje mnie to, że kończy się płyta i gramofon rzęzi. 

– Dziękuję, Maura – mówi pani O’Connor. – Cyryl, w przyszłym tygodniu pokażesz Frankowi kilka kroków, które uczyniły cię sławnym. Do przyszłego tygodnia, chłopcy i dziewczęta, i nie zapomnijcie sześciopensówki dla małego Murzynka. 

Chłopaki i dziewczyny wychodzą razem. Zbiegam sam po schodach i potem przez drzwi, mając nadzieję, że kumple nie zobaczą mnie z chłopakami w kiltach i dziewczynami o białych zębach, przebranymi w wymyślne stroje z dawnych czasów. 

Mama pije herbatę z Bridey Hannon, zaprzyjaźnioną sąsiadką. Pyta, czego się nauczyłem, i każe mi tańczyć wokół kuchni: raz, dwa, trzy, cztery, pięć, sześć, siedem, raz, dwa, trzy i raz, dwa, trzy. Śmieją się obie z Bridey. 

– Nie najgorzej jak na pierwszy raz. Za miesiąc będzie z ciebie prawdziwy Cyryl Benson. 

– Nie chcę być Cyrylem Bensonem. Chcę być Fredem Astaire’em. 

Dostają histerii, zaśmiewają się tak, że aż prychają herbatą. 

– Niech go Bóg zachowa! – woła Bridey. – Ma niezłe pojęcie o sobie. Jak się masz, Fred Astaire? 

Mama mówi, że Fred Astaire chodził co sobota na lekcje, nie włóczył się po ulicach, obijając kopniakami czubki butów, więc jeśli chcę być taki jak on, muszę co tydzień chodzić do pani O’Connor. 

Rano w czwartą sobotę Billy Campbell zapukał do naszych drzwi i zapytał mamę, czy mogę iść się bawić. 

– Nie, Billy. Frankie idzie na lekcję tańca. 

Billy czeka na mnie na szczycie Barrack Hill. Ciekawi go, dlaczego tańczę, przecież każdy wie, że to dobre dla niedorajdów. Skończę jak Cyryl Benson, ubrany w kilt i cały w medalach, będę ciągle gdzieś tańczył z dziewczynami. Billy mówi, że zanim się zorientuję, będę siedział w kuchni i robił na drutach skarpetki. Taniec zupełnie mnie zniszczy, nie potrafię później grać w żadną piłkę nożną, rugby czy futbol irlandzki, ponieważ nauczę się biegać jak mięczak i wszyscy będą mnie wyśmiewać. 

 