Paddy Clohessy nie ma butów, matka goli mu głowę do skóry, żeby nie dostał wszy; ma czerwone oczy i zawsze zasmarkany nos. Rany na kolanach nigdy mu się nie goją, bo zdziera strupy i wkłada do ust. Ubrany jest w szmaty, które musi dzielić z szóstką braci i z siostrą, a kiedy przychodzi do szkoły z zakrwawionym nosem czy podbitym okiem, wiadomo, że rano stoczył walkę o ubranie. Nienawidzi szkoły. Ma już prawie osiem lat, jest największy i najstarszy w klasie, nie może się doczekać, kiedy skończy czternaście lat, wtedy ucieknie, uda, że ma siedemnaście, zaciągnie się do angielskiej armii i pojedzie do Indii, gdzie jest ciepło i przyjemnie; zamieszka w namiocie z ciemnoskórą dziewczyną z czerwoną kropką na czole, będzie tam leżał i zajadał figi – bo w Indiach jedzą właśnie figi – a ona będzie dzień i noc gotowała curry i brzdąkała na ukulele. A gdy zdobędzie dosyć pieniędzy, sprowadzi resztę rodziny i wszyscy zamieszkają w namiocie, zwłaszcza jego nieszczęsny ojciec, który wykasłuje w domu wielkie skrzepy krwi z powodu suchot. Kiedy moja mama spotyka na ulicy Paddy’ego, mówi: 

– Popatrz na to biedne dziecko. Szkielet w łachmanach. Gdyby robili film o głodzie, na pewno dostałby główną rolę. 

Myślę, że Paddy mnie lubi z powodu rodzynka, ale czuję się trochę winny, bo wcale nie byłem od razu taki hojny. Nauczyciel, pan Benson, powiedział, że rząd da nam bezpłatne śniadania, żebyśmy nie musieli wracać do domu w lodowaty ziąb. Poprowadził nas na dół do zimnego pomieszczenia w kazamatach Leamy’s School, gdzie sprzątaczka Nellie Aheam wydawała po ćwierć litra mleka i bułkę z rodzynkami. Mleko zamarzło w butelkach, więc musieliśmy je rozmrażać między udami. Chłopcy śmiali się, że od mleka zamarzną nam ptaszki, a nauczyciel ryknął: 

– Jeszcze słowo, a na głowach wam poodmrażam te butelki! 

Wszyscy szukaliśmy rodzynków w bułkach z rodzynkami, ale Nellie powiedziała, że musieli zapomnieć je włożyć. Dowie się od człowieka, który je przywozi. Potem codziennie szukaliśmy, aż któregoś dnia ja znalazłem w swojej bułce rodzynek i podniosłem go do góry. Chłopcy zaczęli się buntować, że też chcą rodzynki, a Nellie wyjaśniła, że to nie jej wina. Jeszcze raz spyta tego człowieka. Teraz chłopcy zaczęli mnie błagać o rodzynek, proponowali mi wszystko – część swojego mleka, ołówek, komiks. Toby Mackey powiedział, że mogę mieć jego siostrę. Pan Benson to usłyszał, wyprowadził go do holu i tak go tłukł, aż Toby zaczął wrzeszczeć. Chciałem rodzynek zachować dla siebie, ale zobaczyłem Paddy’ego Clohessy’ego, który stał w kącie na bosaka, w pomieszczeniu było lodowato zimno, trząsł się jak skopany pies – a mnie zawsze było żal kopanych psów – więc podszedłem i dałem Paddy’emu rodzynek, bo nie bardzo wiedziałem, co zrobić. Wszyscy chłopcy wrzeszczeli, że jestem durniem i cholernym idiotą i że jeszcze tego pożałuję; kiedy już dałem Paddy’emu rodzynek, bardzo tego pożałowałem, lecz było za późno, bo on od razu włożył go do ust, połknął, popatrzył na mnie i nic nie powiedział; a ja pomyślałem sobie, jakim jestem idiotą, żeby oddawać rodzynek. 

Pan Benson popatrzył na mnie, ale też nic nie powiedział, a Nellie Aheam oznajmiła: 

– Frankie, jesteś wspaniałym jankesem. 

 