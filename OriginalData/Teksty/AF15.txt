Wczoraj wieczorem leżałam w łóżku i czekałam na tatę, żeby pomodlić się z nim
i powiedzieć dobranoc, gdy do pokoju weszła mama, usiadła na moim łóżku
i bardzo nieśmiało zapytała:
– Anne, tatuś jeszcze nie przyjdzie, czy możemy pomodlić się raz
wspólnie?
– Nie, Musia – odpowiedziałam.
Mama się podniosła, postała chwilę przy moim łóżku, potem powoli
podeszła do drzwi. Nagle odwróciła się i z wykrzywioną twarzą powiedziała:
– Nie chcę być na ciebie zła. Miłości nie można stłumić!
Parę łez spłynęło po jej twarzy, gdy wychodziła za drzwi.
Leżałam cicho i natychmiast uznałam, że to podłe z mojej strony, że ją
tak surowo od siebie odepchnęłam, ale wiedziałam też, że nie mogłam
odpowiedzieć inaczej. Nie mogę udawać i modlić się z nią wbrew swojej
woli. To po prostu niemożliwe. Współczułam mamie, bardzo mocno jej
współczułam, bo po raz pierwszy w życiu zauważyłam, że moja zimna
postawa nie była jej obojętna. Widziałam zmartwienie na jej twarzy, gdy
mówiła o miłości, której nie można stłumić. Ciężko jest mówić prawdę,
a jednak prawdą jest, że to ona sama odepchnęła mnie od siebie, że sama
uczyniła mnie nieczułą na wszelką miłość ze swej strony swoimi
nietaktownymi uwagami, szorstkimi żartami o sprawach, których w moim
odczuciu nie można traktować jak żart. Tak jak ja kurczę się za każdym
razem, gdy ona dokłada mi swoimi twardymi słowami, tak skurczyło się jej
serce, gdy zauważyła, że miłość między nami rzeczywiście zniknęła.
Płakała przez pół nocy i przez całą noc źle spała. Tata nie patrzy na
mnie, a jeżeli uczyni to na moment, czytam w jego oczach te słowa: „Jak
możesz być taka niedobra, jak śmiesz sprawiać mamie takie zmartwienie!”.
Wszyscy oczekują przeprosin, ale to jest przypadek, kiedy nie mogę
przeprosić, ponieważ powiedziałam coś, co jest prawdą i o czym mama
wcześniej czy później musiała się przecież dowiedzieć. Zdaję się być i jestem
obojętna na łzy mamy i spojrzenia taty, ponieważ oni oboje po raz pierwszy
czują coś, co ja zauważam nieustannie. Mogę jedynie współczuć mamie,
która sama musi zrozumieć swoją postawę. Milczę nieustannie i jestem
zimna, i nie będę się też nadal cofać przed prawdą, ponieważ im dalej się ją
odsuwa, tym trudniej ją znieść