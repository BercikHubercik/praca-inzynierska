Kiedy późno w nocy wróciłem do domu, światła były pogaszone,
a Michelle już spała. Wziąłem prysznic, przejrzałem pocztę, wśliznąłem się
pod kołdrę i zacząłem odpływać. Na granicy jawy i snu zobaczyłem siebie
kroczącego w stronę jakiejś wielkiej bramy – jasnego, zimnego, dusznego
miejsca, zupełnie pustego i odseparowanego od świata. Z ciemności za mną
napłynął wyraźny głos, jakby ktoś tuż przy moim uchu wypowiadał w kółko
jedno słowo.
Nie. Nie. Nie.
Wstałem i z walącym sercem zszedłem na parter, by nalać sobie drinka.
Siedziałem samotnie w mroku, roztrzęsiony sączyłem wódkę, a mój umysł
wskoczył nagle na najwyższe obroty. A zatem już się nie bałem
pozostawania w cieniu, utkwienia na zawsze w Senacie ani nawet przegranej
w kampanii prezydenckiej.
Przerażenie budziła we mnie świadomość, że mogę wygrać