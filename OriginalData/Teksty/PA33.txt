Ma pewną propozycję dla Billy’ego i dla mnie. Wie, że następnego dnia dostaniemy pieniądze ze zbiórki po bierzmowaniu, więc jeśli obiecamy, że każdy z nas zapłaci mu szylinga, pozwoli nam wejść na rynnę na tyłach domu już tego piątkowego wieczoru i podglądać przez okno gołe ciała jego sióstr podczas cotygodniowego mycia. Ja zgadzam się od razu. Billy się opiera: 

– Sam mam siostrę. Po co będę płacił, żeby oglądać twoje siostry na nagusa? 

Quasimodo twierdzi, że oglądanie na golasa własnej siostry jest najgorsze ze wszystkich grzechów i nie jest pewien, czy jakikolwiek ksiądz na świecie może to wybaczyć, trzeba z tym iść aż do biskupa, który, jak wiadomo, jest bardzo groźny. 

Billy się zgadza. 

W piątek wieczorem przechodzimy przez płot do ogródka na tyłach domu Quasimoda. Jest piękna noc, czerwcowy księżyc unosi się wysoko nad miastem, od rzeki Shannon powiewa ciepła bryza. Quasimodo właśnie ma wpuścić Billy’ego na rynnę, kiedy przez płot przełazi sam Drgawka Mikey Molloy. Syczy do Quasimoda: „Masz tu szylinga, wpuść mnie na rynnę”. Mikey ma już czternaście lat, jest większy od każdego z nas i silny, bo pracuje przy rozwożeniu węgla. Od tego węgla jest tak samo czarny jak wuj Pa Keating, widać tylko białka oczu i białą pianę na dolnej wardze, co oznacza, że w każdej chwili może dostać ataku. 

– Poczekaj, Mikey – mówi Quasimodo. – Oni są pierwsi. 

– Mam to gdzieś – odpowiada Mikey i już siedzi na rynnie. Billy protestuje, ale Quasimodo kręci głową. 

– Nic nie mogę poradzić. On przychodzi co tydzień i płaci szylinga. Muszę go wpuścić na rynnę, bo mnie pobije i poskarży matce, a ona zamknie mnie w komórce na węgiel ze szczurami. 

Drgawka jest już na górze i jedną ręką trzyma się rynny. Drugą ma w kieszeni i porusza nią, i to tak mocno, że również rynna zaczyna się ruszać i trzeszczeć. Quasimodo syczy: 

– Molloy, miało nie być jazdy na ręcznym! – Kuśtyka wokół ogródka i rechocze. Zniknął akcent BBC, mówi teraz z czystym akcentem Limerick: – Jezus, Molloy, złaź z tej rynny, bo powiem matce. 

Ręka Mikeya porusza się w kieszeni z coraz większą szybkością, tak szybko, że rynna pochyla się i przewraca, a Mikey toczy się po ziemi i wrzeszczy: 

– Boże, umarłem, jestem skończony, o Boże! – Na jego ustach widać pianę i krew z pogryzionego języka. 

W drzwiach pojawia się matka Quasimoda z krzykiem: 

– Co tu się dzieje, na miłość boską? 

Ogródek zalewa światło z kuchni. Z okna na górze dochodzi skrzeczenie sióstr. Billy próbuje uciec, ale matka Quasimoda ściąga go z muru ogrodowego. Każe mu pobiec do apteki O’Connora i zadzwonić po karetkę, po doktora, po kogokolwiek. Wrzeszczy na nas, żebyśmy weszli do kuchni. Kopniakiem wpycha Quasimoda do korytarza. Quasimodo czołga się na czworakach, a matka wciąga go do schowka na węgiel pod schodami i zamyka. 

– Siedź tam, póki nie dojdziesz do rozumu! 

Quasimodo płacze i wzywa ją z najczystszym akcentem miasta Limerick: 

– Mamo, mamo, wypuść mnie. Tu są szczury. Mamo, ja tylko chciałem się dostać do BBC. O Jezu, mamo. O Jezu! Już nigdy nikogo nie wpuszczę na rynnę. Mamo, będę przysyłał pieniądze z Londynu! 

Mikey dalej leży na plecach, miota się po całym ogródku. Karetka zabiera go do szpitala ze złamanym obojczykiem i językiem poszarpanym na strzępy. 

W ciągu sekundy zjawiają się nasze matki. 

– Co za hańba – mówi pani Dooley – co za hańba! Moje córki nie mogą się nawet umyć w piątkowy wieczór, żeby cały świat nie gapił się przez okno. Ci chłopcy są teraz w stanie grzechu i powinno się ich zaprowadzić do księdza do spowiedzi przed jutrzejszym bierzmowaniem. 

– Nie obchodzi mnie cały świat – mówi mama – ale oszczędzałam przez rok na ubranko Franka i nie wybieram się do księdza, żeby usłyszeć, że mój syn nie jest gotowy do bierzmowania. Wtedy trzeba by czekać kolejny rok, wyrósłby z ubranka, a wszystko dlatego, że wlazł na rynnę, żeby rzucić okiem na kościsty tyłek Mony Dooley. 

Ciągnie mnie za ucho do domu i każe mi uklęknąć przed papieżem. 

– Przysięgnij, przysięgnij przed tym papieżem, że nie patrzyłeś na Monę Dooley na golasa! 

– Przysięgam. 

– Jeśli kłamiesz, nie będziesz w stanie łaski podczas jutrzejszego bierzmowania, a to najgorszy rodzaj świętokradztwa. 

– Przysięgam. 

– Tylko biskup może wybaczyć podobne świętokradztwo. 

– Przysięgam. 

– Dobrze, idź do łóżka i od tej pory trzymaj się z dala od tego nieszczęśnika Quasimoda Dooleya. 

Następnego dnia wszyscy przystępujemy do bierzmowania. Biskup pyta mnie z katechizmu: 

– Jak brzmi czwarte przykazanie? 

A ja odpowiadam: 

– Czcij ojca swego i matkę swoją. 

Biskup dotyka mojego policzka i robi ze mnie żołnierza Prawdziwego Kościoła. Klękam w ławce, myślę o Quasimodzie Dooleyu zamkniętym w komórce na węgiel pod schodami i zastanawiam się, czy jednak nie powinienem dać mu szylinga na tę karierę w BBC. 