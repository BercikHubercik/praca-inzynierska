Pienię się z wściekłości, a nie wolno mi tego okazać, chciałabym tupać
nogami, krzyczeć, raz mocno potrząsnąć mamą, płakać i nie wiem, co jeszcze
za te nieprzyjemne słowa, drwiące spojrzenia, obwinienia, które jak strzały
z mocno napiętego łuku trafiają mnie każdego dnia na nowo, a które tak
trudno wyciągnąć z mojego ciała. Chciałabym krzyczeć do mamy, Margot,
van Daana, Dussela, a także do taty: „Zostawcie mnie w spokoju, dajcie mi
wreszcie przespać noc bez mokrej od łez poduszki, palących oczu i huku
w głowie. Zostawcie mnie, zostawcie z dala od wszystkiego, najlepiej z dala
od całego świata!”. Ale nie mogę tego zrobić, nie mogę pokazać im mego
zwątpienia, nie mogę im pozwolić spojrzeć na rany, które mi zadali, nie
mogłabym znieść ich współczucia i dobrotliwej drwiny, nawet wtedy jeszcze
musiałabym krzyczeć