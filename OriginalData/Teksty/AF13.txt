Wszyscy uważają, że jestem przesadna, gdy mówię, śmieszna, gdy
milczę, bezczelna, gdy odpowiadam, przebiegła, gdy mam dobry pomysł,
leniwa, gdy jestem zmęczona, egoistyczna, gdy zjem o kęs za dużo, głupia,
tchórzliwa, wyrachowana itp., itd. Przez cały dzień nie słyszę niczego innego
niż to, że jestem nieznośnym stworzeniem, i chociaż śmieję się z tego,
i zachowuję się tak, jakbym się tym w ogóle nie przejmowała, przejmuję się
jednak, chciałabym poprosić Boga, żeby mi dał inną naturę, która nie
podburza wszystkich ludzi przeciwko mnie.
To niemożliwe, moja natura została mi dana i nie mogę być zła, czuję to.
Bardziej się staram, żeby wszystkich zadowolić, niż im się kiedykolwiek
śniło, próbuję się śmiać, gdy jestem na górze, ponieważ nie chcę im
pokazywać mojego smutku.
Niejeden raz wyrzucałam mamie po serii niesprawiedliwych zarzutów:
– Wszystko mi jedno, co mówisz. Daj mi spokój, jestem przecież
beznadziejnym przypadkiem.
Oczywiście słyszałam natychmiast, że jestem bezczelna, przez dwa dni
nie zwracano na mnie uwagi, a potem nagle znowu o wszystkim zapominano
i traktowano mnie jak każdego innego.
Dla mnie jest to niemożliwe, żeby jednego dnia być słodką jak cukierek,
a następnego rzucać im w twarz swoją nienawiść. Wybieram raczej drogę
złotego środka, która nie jest pozłacana, milczę o tym, co myślę, i staram się
być dla nich niemal tak lekceważąca, jak oni dla mnie.