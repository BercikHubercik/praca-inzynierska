Wczoraj wieczorem mieliśmy spięcie, poza tym nieustannie strzelano. Nie
oduczyłam się jeszcze strachu przed wszystkim, co jest strzelaniem lub
samolotami, i prawie co noc leżę u taty w łóżku, żeby tam szukać pociechy.
To może być, owszem, bardzo dziecinne, ale musiałabyś to kiedyś przeżyć!
Nie można zrozumieć własnych słów, tak huczą armaty. Mrs. Beaverbrook,
fatalistka, zaczęła prawie płakać i mówiła bardzo trwożliwym głosikiem:
– O, to jest takie nieprzyjemne, o, oni tak głośno strzelają! – a to znaczy:
tak bardzo się boję.
Przy świetle świecy nie wydawało mi się to takie straszne, jak wtedy,
gdy było ciemno. Dygotałam, jakbym miała gorączkę i błagałam tatę, żeby
znowu zapalił świeczkę. Był nieubłagany, światło pozostało zgaszone. Nagle
zaczęły strzelać karabiny maszynowe, to jest jeszcze dziesięć razy gorsze od
armat. Mama wyskoczyła z łóżka i ku wielkiej złości Pima zapaliła świecę.