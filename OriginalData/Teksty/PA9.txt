Wiem, że Oliver nie żyje, i Malachy wie, że Oliver nie żyje, ale Eugene jest za mały, żeby cokolwiek rozumieć. Kiedy się budzi rano, woła: „Ollie, Ollie!” i raczkuje po pokoju, zagląda pod łóżka, wspina się na łóżko przy oknie i pokazuje dzieci na ulicy, zwłaszcza dzieci z jasnymi włosami, jak on sam i Oliver. „Ollie, Ollie” – powtarza, a mama bierze go na ręce, szlocha i tuli do siebie. On stara się wyswobodzić, bo nie chce być trzymany i przytulany. Chce znaleźć Olivera. 

Tata i mama tłumaczą mu, że Oliver jest w niebie i bawi się z aniołami, a kiedyś znowu go zobaczymy, ale on tego nie rozumie, bo ma zaledwie dwa lata i nie zna jeszcze słów, i to właśnie jest najgorsze ze wszystkiego. 

Malachy i ja bawimy się z nim. Próbujemy go rozśmieszać. Robimy śmieszne miny. Zakładamy sobie na głowy garnki i udajemy, że spadają. Biegamy po pokoju i na niby się przewracamy. Zabieramy go do parku Ludowego, żeby zobaczył kwiaty, pobawił się z psami, potarzał po trawie. 

Widzi małe dzieci z jasnymi włosami jak Oliver. Nie mówi już „Ollie”, tylko pokazuje palcem. 

Tata twierdzi, że na szczęście Eugene ma takich braci jak Malachy i ja, bo pomagamy mu zapomnieć, i wkrótce, z bożą pomocą, w ogóle już nie będzie pamiętał Olivera. 

Ale i tak umarł. 

Sześć miesięcy po odejściu Olivera obudziliśmy się w pewien zimny listopadowy ranek, a obok nas w łóżku leżał zupełnie zimny Eugene. Przyszedł doktor Troy, orzekł, że dziecko umarło na zapalenie płuc, i zapytał, dlaczego nie zostało już dawno oddane do szpitala. Tata tłumaczył, że nic o tym nie wiedział, mama też się nie orientowała, a doktor Troy stwierdził, że dlatego właśnie dzieci umierają. Ludzie nie wiedzą. Powiedział, że jeśli Malachy czyja zaczniemy choćby troszkę pokasływać, jeśli w naszym gardle słychać będzie nawet cichutkie rzężenie, musimy być natychmiast do niego zaprowadzeni bez względu na porę dnia czy nocy. Mamy mieć zawsze suche ubrania, bo wydaje się, że rodzina ma skłonność do słabości w piersiach. 

Wyraził mamie najgłębsze współczucie i dał receptę na coś, co pomoże jej znieść ból w najbliższych dniach. Jego zdaniem Bóg wymaga za dużo, o wiele za dużo. 

Przyszła do nas babcia z ciocią Aggie. Umyła Eugene’a, a ciocia Aggie poszła do sklepu po białą sukieneczkę i różaniec. Ubrały Eugene’a w białą sukieneczkę i położyły na łóżku przy oknie, przez które wypatrywał zawsze Olivera. Ułożyły mu ręce na piersiach, jedną na drugiej, przewiązały niewielkimi białymi paciorkami różańca. Babcia zaczesała mu włosy z czoła do tyłu. „Jakie ma miękkie, jedwabiste włoski!” – powiedziała. Mama podeszła do łóżka i przykryła nogi Eugene’a kocem, żeby nie zmarzł. Babcia i ciocia Aggie popatrzyły na siebie, ale się nie odezwały. Tata stał w nogach łóżka, uderzał pięściami po udach. Mówił do Eugene’a, tłumaczył, że zaszkodziła mu rzeka Shannon, że wilgoć od tej rzeki zabrała jego i Olivera. 

– Możesz przestać? Wprowadzasz nerwową atmosferę – powiedziała babcia. 

Dostała receptę i kazała mi biec do apteki O’Connora po proszki, które dzięki dobroci doktora Troya będą bezpłatne. Tata oświadczył, że pójdzie ze mną, wstąpimy do kościoła Jezuitów pomodlić się za Margaret, Olivera i Eugene’a, którzy są szczęśliwi w niebie. Aptekarz dał nam proszki, zatrzymaliśmy się w kościele, żeby odmówić modlitwy, a kiedy wróciliśmy, babcia wręczyła tacie pieniądze, by kupił w pubie kilka butelek porteru. Mama zaprotestowała, ale babcia oznajmiła: 

– On nie ma proszków, które by mu ulżyły, a butelka porteru przyniesie mu drobną pociechę. 

 