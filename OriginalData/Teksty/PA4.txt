Następnego piątku Declan Collopy z bractwa zobaczył mnie na ulicy, jak roznosiłem gazety z wujkiem Patem Sheehanem. 

– Hola, Frankie McCourt, co ty robisz z Abem Sheehanem? 

– To mój wuj. 

– Powinieneś być na spotkaniu bractwa. 

– Declan, ja pracuję. 

– Nie powinieneś pracować. Nie masz jeszcze dziesięciu lat i psujesz idealną frekwencję naszej sekcji. Jeśli nie przyjdziesz w następny piątek, dostaniesz ode mnie w pysk. Rozumiesz? 

– Odejdź stąd, odejdź, bo cię rozdepczę! – złości się wujek Pat. 

– Zamknij się, panie Głupolu, upuszczony na głowę! 

Popchnął wuja Pata, który zatoczył się na mur. Upuściłem gazety i rzuciłem się na Declana, ale zdążył się odsunąć i walnąć mnie w kark, uderzyłem czołem w ścianę, co wprawiło mnie w taką wściekłość, że przestałem cokolwiek widzieć. Rzuciłem się na niego rękami i nogami i gdybym mógł mu rozszarpać gębę zębami, zrobiłbym to, ale on ma ręce długie jak goryl i odpycha mnie tak, że nie mogę go dosięgnąć. 

– Ty oszalały kretynie, zniszczę cię w bractwie! – krzyknął i uciekł. 

– Nie powinieneś się tak bić – przekonuje wujek Pat. – Upuściłeś wszystkie moje gazety, niektóre się zamoczyły. Jak mam sprzedać mokre gazety? 

Miałem ochotę naskoczyć i na niego i zdzielić go za to, że mówi o gazetach, kiedy ja nie dałem się Declanowi Collopy’emu. 

Wieczorem dał mi trzy frytki ze swojej paczki i sześć pensów zamiast trzech. Narzekał, że to za dużo, ale to wszystko wina mojej mamy, która poskarżyła się babci na niskie zarobki. 

 