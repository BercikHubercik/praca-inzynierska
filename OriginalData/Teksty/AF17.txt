Wczoraj po południu, za pozwoleniem taty, zapytałam Dussela, czy on,
proszę, zgodziłby się (jednak bardzo uprzejmie), żebym dwa razy
w tygodniu, po południu od czwartej do wpół do szóstej, mogła korzystać
z naszego stoliczka. Od godziny wpół do trzeciej do czwartej siedzę tam
każdego dnia, podczas gdy Dussel śpi, a poza tym stoliczek i pokój są
terenem zakazanym. W naszym wspólnym pokoju jest po południu zbyt
tłoczno, nie można tam pracować, a zresztą tata popołudniami też czasem
chętnie pracuje przy biurku.
Powód był więc poważny, a pytanie jedynie czystą uprzejmością. Jak
myślisz, co ten wielce szanowny Dussel odpowiedział?
– Nie.
Prosto z mostu i tylko „Nie!”.
Byłam oburzona i nie dałam się tak łatwo odprawić, zapytałam go więc
o powód jego „nie”. Ale wróciłam z kwitkiem. Oto, co nastąpiło:
– Ja też muszę pracować. Jeżeli nie mogę pracować po południu, nie
będę mieć w ogóle czasu. Muszę skończyć pensum, inaczej zaczynałem na
darmo. Ty przecież nie pracujesz poważnie, ta mitologia, cóż to za praca,
robienie na drutach i czytanie to też nie praca. Ja jestem i zostanę przy tym
stoliczku!
Moją odpowiedzią było to:
– Panie Dussel, ja, owszem, pracuję poważnie. Nie mogę pracować
w południe w dużym pokoju i proszę pana po przyjacielsku, żeby się pan raz
jeszcze zastanowił nad moją prośbą!
Z tymi słowami urażona Anne odwróciła się i zachowywała się tak,
jakby wielce uczony doktor był powietrzem. Gotowałam się z wściekłości,
uznałam, że Dussel jest strasznie nieuprzejmy (i taki też był), a ja bardzo
miła.
