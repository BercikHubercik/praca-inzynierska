Dussel opowiedział nam dużo o świecie zewnętrznym, do którego tak tu
już tęsknimy. Ponure jest to wszystko, o czym opowiadał. Wielu przyjaciół
i znajomych odeszło do strasznego miejsca przeznaczenia. Co wieczór
przejeżdżają zielone lub szare samochody wojskowe. Dzwonią do każdych
drzwi i pytają, czy mieszkają tam Żydzi. Jeżeli tak, cała rodzina zostaje od
razu zabrana, jeżeli nie, idą dalej. Nikt nie może uniknąć swojego losu, jeżeli
się nie ukryje. Chodzą też często z listami i dzwonią tylko tam, gdzie wiedzą,
że zdobędą bogaty łup. Płaci się często Kopfgeld, tyle a tyle za głowę.
Wygląda to jak polowania na niewolników, jakie kiedyś miały miejsce. Ale
to raczej nie żart, to jest zbyt dramatyczne. Widzę często wieczorem
w ciemności te szeregi idących dobrych, niewinnych ludzi, z płaczącymi
dziećmi, stale idą, prowadzeni przez paru takich typów, bici i maltretowani,
że aż prawie przy tym padają. Nikogo nie oszczędzają, starzy ludzie, dzieci,
niemowlęta, kobiety w ciąży, chorzy, wszystko, wszystko idzie w pochodzie
do śmierci.
Jak nam tu dobrze, jak dobrze i spokojnie. Nie musielibyśmy się
w ogóle przejmować tą całą nędzą, gdybyśmy się nie obawiali o wszystkich
tych, którzy byli nam tacy drodzy, a którym nie możemy już pomóc. Źle się
czuję, że leżę w ciepłym łóżku, podczas gdy moje najukochańsze przyjaciółki
są gdzieś na zewnątrz, popychane albo przewracane.
Sama zaczynam się bać, gdy myślę o wszystkich, z którymi czułam się
zawsze tak wewnętrznie związana, a którzy zostali teraz wydani w ręce
najokrutniejszych katów, jacy kiedykolwiek istnieli.
A wszystko dlatego, że są Żydami.