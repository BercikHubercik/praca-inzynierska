Z powodu zbyt głośnych strzałów mama zamknęła w nocy okno; byłam
w łóżku Pima. Nagle, nad naszymi głowami, pani wyskoczyła ze swego
łóżka, jakby ugryziona przez Mouschi, bezpośrednio po tym usłyszeliśmy
głośne klapnięcie. Brzmiało to tak, jakby obok mojego łóżka spadła bomba
zapalająca. Wrzasnęłam:
– Światło! Światło!
Pim włączył lampę. Nie oczekiwałam niczego innego jak tego, że
w ciągu paru minut pokój stanie w płomieniach. Nic się nie wydarzyło.
Pospieszyliśmy wszyscy na górę, żeby zobaczyć, co się tam stało. Pan i pani
zobaczyli przez otwarte okno różowy żar, pan myślał, że pali się tu,
w dzielnicy, a pani myślała, że ogień dosięgnął naszego domu. Przy
klapnięciu, które nastąpiło, paniusia stała już na swoich trzęsących się
nogach. Dussel pozostał na górze, paląc papierosa, wpełzliśmy znowu do
łóżek. Nie upłynął nawet kwadrans, a strzelanina zaczęła się na nowo. Pani
w okamgnieniu stanęła na nogi i zbiegła po schodach do pokoju Dussela,
żeby tam znaleźć spokój, który nie był jej dany przy jej drugiej połowie.
Dussel przyjął ją ze słowami: „Chodź do mojego łóżka, moje dziecko!”, co
sprawiło, że wybuchnęliśmy niepohamowanym śmiechem. Ogień armat już
nam nie przeszkadzał, nasz strach zniknął.
