Mam dziewięć lat i kumpla, Mickeya Spellacy’ego, któremu umierają kolejni członkowie rodziny z powodu galopujących suchot. Zazdroszczę Mickeyowi, bo ile razy umiera ktoś z jego rodziny, dostaje tydzień wolnego ze szkoły, matka przyszywa mu do rękawa czarny romb, żeby mógł się wałęsać po ulicach i żeby wszyscy wiedzieli, że jest w żałobie. Wtedy głaszczą go po głowie, dają pieniądze i słodycze na pociechę. 

Ale tego lata Mickey się martwi. Jego siostra Brenda gaśnie na suchoty, a jest dopiero sierpień i jeśli umrze przed wrześniem, Mickey nie dostanie tygodnia wolnego ze szkoły, bo szkoły jeszcze nie ma. Przychodzi do Billy’ego Campbella i do mnie i pyta, czy nie poszlibyśmy za róg do kościoła Świętego Józefa pomodlić się, żeby Brenda dożyła do września. 

– Mickey, a co nam z tego przyjdzie, że pójdziemy za róg się pomodlić? 

– No, jak Brenda dociągnie do września, a ja dostanę ten tydzień wolnego ze szkoły, będziecie mogli przyjść na stypę, zjeść szynki, sera, ciasta, wypić sherry, lemoniady i przez całą noc słuchać śpiewów i opowieści. 

Kto mógłby się temu oprzeć? Trudno zabawić się lepiej niż na stypie. Idziemy więc za róg do kościoła, w którym są posągi świętego Józefa, a także Najświętszego Serca Jezusowego, Najświętszej Panienki i świętej Teresy z Lisieux, i Małego Kwiatka. Ja modlę się do Małego Kwiatka, bo ona sama zmarła na suchoty, to prędzej zrozumie. 

Jedna z naszych modlitw musiała poskutkować, bo Brenda umiera dopiero w drugim dniu roku szkolnego. Wyrażamy Mickeyowi swoje współczucie, chociaż on jest zachwycony, że będzie miał tydzień wolny i czarny romb na rękawie, który zapewni mu pieniądze i cukierki. 

Na samą myśl o uczcie na stypie Brendy ślina napływa mi do ust. Billy puka, drzwi otwiera nam ciotka Mickeya. 

– Tak? 

– Przyszliśmy pomodlić się za Brendę, a Mickey powiedział, że możemy być na stypie. 

– Mickey! – ryczy ciotka. 

– Co? 

– Chodź tu! Czy pozwoliłeś tej bandzie przyjść na stypę twojej siostry? 

– Nie. 

– Ależ, Mickey, obiecałeś… 

Ciotka zatrzaskuje nam drzwi przed nosem. Nie wiemy, co robić, aż Billy Campbell wpada na pomysł. 

– Wrócimy do Świętego Józefa i pomodlimy się, żeby od tej pory wszyscy w rodzinie Mickeya Spellacy’ego umierali w środku lata, żeby do końca życia nie dostał w szkole ani jednego wolnego dnia. 

Jedna z naszych modlitw okazała się niewątpliwie skuteczna, bo następnego lata galopujące suchoty zabrały samego Mickeya, więc nie dostał w szkole dnia wolnego i jest to dla niego dobra nauczka. 

 