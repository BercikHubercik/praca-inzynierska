Pies Macushla leży przed drzwiami pana Timoneya. Kiedy otwieram furtkę i wchodzę na ścieżkę w ogródku, rzuca się na mnie i przewraca na chodnik. Chyba zjadłby mi całą twarz, gdyby nie wyszedł pan Timoney i nie zamachnął się na niego laską z krzykiem: 

– Chodź tu, ty dziwko, ty wyrośnięta pożeraczko ludzi! Ty suko, czy nie jadłaś śniadania? Nic ci nie jest, Francis? Chodź. Ten pies to prawdziwy Hindus, znalazłem jego matkę wałęsającą się po Bangalore. Francis, jeśli kiedyś będziesz brał psa, upewnij się, że to buddysta. Buddyjskie psy mają łagodne usposobienie. Nigdy, przenigdy nie bierz mahometanina. Zje cię w czasie snu. Nie bierz też katolickiego psa. Gotów cię zjeść codziennie, nawet w piątek. Usiądź i poczytaj mi. 

– „Limerick Leader”, panie Timoney? 

– Nie, nie ten cholerny „Limerick Leader”. Nie wytarłbym nim nawet dziury w tyłku. Tu na stole jest książka, Podróże Guliwera. Ale nie chcę, żebyś to czytał. Poszukaj na końcu czegoś innego. A Modest Proposal. To mi czytaj. To się tak zaczyna: „Melancholię przechodniów budzi”… Znalazłeś? Mam to całe w głowie, ale chcę jeszcze raz tego posłuchać. 

Przerywa mi po dwóch czy trzech stronach. 

– Dobrze czytasz. A co o tym myślisz, Francis, że zdrowe, małe, dobrze odżywione dziecko w wieku jednego roku jest najsmaczniejszym, najbardziej odżywczym i pełnym pożywieniem w każdej postaci – pieczone, duszone czy gotowane? 

Macushla chętnie zjadłaby na kolację miłe, pulchne irlandzkie niemowlę, prawda, ty stara dziwko? 

Daje mi sześć pensów i każe przyjść w następną sobotę. 

Mama jest zachwycona, że zarobiłem sześć pensów, czytając panu Timoneyowi. Dopytuje się, czy czytałem mu „Limerick Leader”. Wyjaśniam, że musiałem czytać A Modest Proposal z końca Podróży Guliwera. 

– Dobrze, to książka dla dzieci. Można by oczekiwać, że zażąda czegoś dziwacznego, bo ma trochę pomylone w głowie po latach spędzonych na słońcu w angielskiej armii w Indiach. Podobno ożenił się z jedną z tych hinduskich kobiet; przypadkiem zastrzelił ją żołnierz podczas jakichś zamieszek. A taka rzecz może człowieka doprowadzić do czytania książek dla dzieci. 

 