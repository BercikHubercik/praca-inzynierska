Anioł, który przyniósł Margaret i bliźniaki, znowu się pojawił i przyniósł nam kolejnego brata, Michaela. Tata mówi, że znalazł Michaela na siódmym stopniu schodów do Włoch. Mówi, że jak się prosi o nowe dziecko, to trzeba wypatrywać Anioła Siódmego Stopnia. 

Malachy chce wiedzieć, jak można dostać nowego braciszka od Anioła Siódmego Stopnia, jeśli nie ma się w domu schodów, a tata odpowiada, że zadawanie zbyt wielu pytań to ciężka przypadłość. 

Malachy chce wiedzieć, co to znaczy. 

– Przypadłość. Chciałbym wiedzieć, co znaczy słowo „przypadłość”. 

Ale tata odpowiada: 

– Och, moje dziecko, cały świat to przypadłość i wszystko, co na nim jest. – Wkłada czapkę i idzie do mamy i Michaela do szpitala przy Bedford Row. Mama jest w szpitalu, ponieważ boli ją krzyż, a zabrała z sobą niemowlę, żeby się przekonać, czy było zdrowe, kiedy zostawiono je na siódmym stopniu. Zupełnie tego nie rozumiem, bo jestem pewien, że anioł nigdy nie zostawiłby na siódmym stopniu chorego dziecka. Ale nie ma sensu pytać o to taty ani mamy. Powiedzą tylko, że z tym zadawaniem pytań robię się równie niemożliwy jak mój brat i żebym poszedł się bawić. 

Wiem, że dorośli nie lubią pytań dzieci. Sami mogą pytać, o co tylko chcą. Jak tam w szkole? Czy jesteś grzeczny? Czy odmówiłeś modlitwę? Ale gdybym ja zapytał, czy odmówili modlitwę, mógłbym dostać po głowie. 

Tata przywiózł do domu mamę z nowym dzieckiem, ale mama musi przez kilka dni leżeć w łóżku z powodu bólu krzyża. Mama twierdzi, że to niemowlę to wykapana nasza zmarła siostrzyczka, ma czarne kręcone włosy, śliczne niebieskie oczy i wspaniałe brwi. Tak mówi mama. 

Chciałbym wiedzieć, czy to dziecko naprawdę jest wykapane. Chciałbym też wiedzieć, który jest siódmy stopień, bo schody mają dziewięć stopni i nie wiem, czy liczyć od góry, czy od dołu. Tata nawet chętnie odpowiedział na to pytanie: 

– Anioły przychodzą z góry, a nie z dołu, z takiej kuchni jak nasza, która od października do kwietnia zamienia się w jezioro. 

Znalazłem siódmy stopień, licząc od góry. 

 