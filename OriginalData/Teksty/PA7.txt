Następnego dnia jedziemy do szpitala karawanem zaprzężonym w konia. Kładą Olivera do białego pudła, które jedzie z nami, i wieziemy go na cmentarz. Opuszczają to białe pudło do dziury w ziemi i przysypują. Mama i ciocia Aggie płaczą, babcia wygląda, jakby była zła, tata, wujek Pa Keating i wujek Pat Sheehan robią wrażenie smutnych, ale nie płaczą. Myślę, że jeśli się jest mężczyzną, można płakać tylko po tym czarnym płynie, co się nazywa kufelek. 

Nie podobają mi się kawki, które siedzą na drzewach i nagrobkach, nie chcę zostawić z nimi Olivera. Rzucam kamieniem w kawkę, która leci w stronę jego grobu. Tata tłumaczy, że nie powinienem rzucać kamieniami w kawki, bo to mogą być czyjeś dusze. Nie wiem, co to jest dusza, ale nie pytam taty, bo wcale mnie to nie obchodzi. Oliver nie żyje, aja nie cierpię kawek. Kiedyś będę mężczyzną, wtedy wrócę tu z wielkim workiem kamieni i cały cmentarz uścielę trupami kawek. 

Rano po pochowaniu Olivera tata poszedł do pośrednictwa pracy, podpisać się i odebrać tygodniowy zasiłek, dziewiętnaście szylingów i sześć pensów. Powiedział, że będzie w domu w południe, przyniesie węgla i rozpali ogień, zjemy boczek i jajka i wypijemy herbatę na cześć Olivera, może nawet dostaniemy po jednym lub dwa cukierki. 

Nie przyszedł w południe ani o pierwszej, ani o drugiej. Ugotowaliśmy i zjedliśmy kilka kartofli, które poprzedniego dnia dali nam sklepikarze. Tego majowego dnia tata nie wrócił do domu o żadnej porze przed zachodem słońca. Usłyszeliśmy go dopiero długo po zamknięciu pubów, toczył się po Windmill Street i śpiewał: 

Gdy wszyscy tu czuwamy my. 

Zachód śpi! Zachód śpi! 

I próżno Erin we łzach drży, 

Gdy Connacht nieprzerwanie śni. 

Tu pola, jeziora swobodnie się śmieją, 

Tu skały rycerski głos huczy, 

Miech człowiek wolności się swojej nauczy 

Od wiatrów i morza, co wolne szaleją. 

Wtoczył się do pokoju, trzymając się ściany. Z nosa wisiał mu gil, wytarł go wierzchem dłoni. Próbował mówić. 

– Te dzieci powinny byś w łóżku. 

– Te dzieci są głodne. – Mama wyszła mu naprzeciw. – Gdzie są pieniądze z zasiłku? Przyniosę rybę i frytki, żeby nie położyły się spać z pustymi brzuchami. 

Próbowała włożyć ręce do jego kieszeni, ale ją odepchnął. 

– Trochę szasunku. Troche szasunku przy zięciach… 

Mama nadal usiłowała dostać się do kieszeni. 

– Gdzie pieniądze? Dzieci są głodne. Ty zidiociały draniu, czy znowu wszystko przepiłeś? Tak jak w Brooklynie? 

– Biedna Angela. Biedna mała Margaret, biedny mały Oliver – bełkotał. 

Chwiejnym krokiem podszedł do mnie i uścisnął; poczułem alkohol, tak jak dawniej w Ameryce. Miałem twarz mokrą od jego łez, śliny i smarków, chciałem jeść i nie wiedziałem, jak się zachować, kiedy płakał tuż nad moją głową. 

Wreszcie mnie puścił i uścisnął Malachy’ego; wciąż biadolił nad maleńką siostrzyczką i maleńkim bratem w zimnej ziemi. Mówił, że powinniśmy być grzeczni i modlić się, słuchać mamy i robić to, co nam każe. Powiedział, że wprawdzie nie brak nam kłopotów, ale przyszłą już pora, żebyśmy obaj z Malachym zaczęli szkołę, bo nie ma nic lepszego niż wykształcenie, zawsze kiedyś się przyda, tym bardziej że musimy być gotowi, gdy trzeba będzie zrobić coś dla Irlandii. 

 