Mama zabiera Malachy’ego i mnie do Stowarzyszenia Świętego Wincentego. Stajemy w kolejce, żeby się przekonać, czy istnieje szansa dostania czegoś na świąteczny obiad – gęsi albo szynki. Jednak mężczyzna narzeka, że w tym roku na Boże Narodzenie wszyscy w Limerick są w rozpaczliwej sytuacji. Daje mamie talon na artykuły spożywcze do sklepu McGrath i drugi do rzeźnika. 

– Żadnej gęsi – zapowiada rzeźnik – żadnej szynki. Na talon od Świętego Wincentego nie ma frykasów. Może pani dostać kaszankę i flaki albo łeb barani czy świński. Świński łeb jest bardzo dobry, ma dużo mięsa, dzieci to uwielbiają, wystarczy odkroić policzek, posmarować musztardą, i niebo w gębie. Choć pewnie w Ameryce tego nie jedzą, takiego mają tam bzika na punkcie befsztyków i wszelkiego rodzaju ptactwa, bez względu na to, czy lata, chodzi, czy pływa. 

Mówi mamie, że nie może jej dać gotowanego bekonu ani kiełbasek, ale gdyby była rozsądna, wzięłaby świńską głowę, zanim wszystkie się rozejdą, bo biedacy z Limerick zawsze się na nie rzucają. 

Mama przekonuje, że świńska głowa nie nadaje się na Boże Narodzenie. A on na to, że Święta Rodzina w Betlejem nawet tego nie miała w zimnej stajence. Na pewno by się nie uskarżali, gdyby ktoś im zaproponował ładny świński łeb. 

– Nie skarżyliby się z pewnością, ale nigdy by nie jedli świńskiego łba. Byli przecież Żydami – prostuje mama. 

– A co to ma do rzeczy? Świński łeb to świński łeb. 

– A Żydzi to Żydzi i to jest sprzeczne z ich religią, i wcale im się nie dziwię. 

– A pani jest taką specjalistką od Żydów i świniny? 

– Nie, ale w Nowym Jorku była Żydówka, pani Leibowitz, sama nie wiem, co byśmy bez niej zrobili. 

Rzeźnik zdejmuje z półki świński łeb. Malachy wykrzykuje: 

– Popatrzcie, zdechły pies! 

Mama i rzeźnik wybuchają śmiechem. Rzeźnik zawija łeb w gazetę, podaje go mamie i życzy jej wesołych świąt. Potem zawija kilka kiełbasek. 

– Niech pani to weźmie na świąteczne śniadanie. 

– Nie stać mnie na kiełbaski. 

– A czyja chcę pieniędzy? Proszę wziąć kiełbaski. Może zastąpią gęsi czy szynkę. 

– Nie musi pan tego robić. 

– Wiem o tym. Gdybym musiał, tobym nie robił. 

Mama narzeka, że boli ją krzyż, więc ja dźwigam świński łeb. Przyciskam go do piersi, ale jest wilgotny, gazeta zaczyna odpadać i wtedy wszyscy widzą, co niosę. 

– Strasznie się wstydzę, bo wszyscy się dowiedzą, że mamy świński łeb na święta – denerwuje się mama. 

Zauważają mnie chłopcy z mojej szkoły, pokazują palcami i śmieją się. 

– Patrzcie tylko na Frankiego McCourta ze świńskim ryjem. To jankesi jedzą na obiad świąteczny? 

– Christy, wiesz, jak się je świński łeb?! – woła jeden do drugiego. 

– Nie mam pojęcia, Paddy. 

– Łapiesz go za uszy i odgryzasz ryj. 

– Paddy, a wiesz, jakiej części świni nie jedzą u McCourtów? 

– Nie wiem, Christy. 

– Nie jedzą tylko chrumkania. 

Kilka ulic dalej nie ma już ani kawałka gazety i każdy może zobaczyć świński łeb. Nos świni przyciśnięty do mojej piersi skierowany jest w górę i wskazuje na mój podbródek. Żal mi tego świniaka: nie tylko jest martwy, ale jeszcze wszyscy się z niego śmieją. Moja siostra i dwaj bracia też nie żyją, ale gdyby tak ktoś zaczął się z nich śmiać, rzuciłbym w niego kamieniem. 

 