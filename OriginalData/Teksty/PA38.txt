Lemoniada. Sprzed pubu South odjeżdża furgonetka, na chodniku stoją skrzynki piwa i lemoniady, a na ulicy nie ma żywego ducha. W ciągu sekundy mam za swetrem dwie butelki lemoniady i oddalam się, usiłując zachować niewinny wygląd. 

Przed sklepem Kathleen O’Connell stoi furgonetka z Chlebem. Drzwi z tyłu otwarte, widać na półkach świeżo upieczony, gorący chleb. Kierowca jest w sklepie, pije herbatę i je ciastko z Kathleen, więc bez trudu zaopatrują się w bochenek chleba. Niedobrze, że okradam Kathleen, która zawsze była dla nas taka dobra. Ale gdybym wszedł do sklepu i poprosił ją o chleb, byłaby na mnie zła, że zakłócam jej poranną herbatę, którą chce wypić w spokoju. Łatwiej wepchnąć chleb pod sweter razem z lemoniadą i obiecać, że wszystko wyznam na spowiedzi. 

Moi bracia wrócili do łóżka, bawią się pod paltami, ale wyskakują na widok chleba. Rozszarpujemy bochenek, bo jesteśmy zbyt głodni, żeby go pokroić; doparzamy poranną herbatę. Kiedy mama się porusza, Malachy przytyka jej do ust butelkę lemoniady, a mama wciąga powietrze dopiero po wypiciu wszystkiego. Jeśli tak bardzo lubi lemoniadą, muszę zdobyć więcej. 

Podkładamy do ognia resztkę węgla, siadamy dokoła i opowiadamy sobie historie, które wymyślamy, tak jak tata. Opowiadam braciom o moich przygodach z lemoniadą i chlebem, zmyślam opowieści o tym, jak gonili mnie właściciele pubów i sklepikarze i jak wpadłem do kościoła Świętego Józefo, gdzie już nikt nie może ścigać człowieka, nawet jeśli to przestępca, nawet jeśli zabił własną matkę. Malachy i Michael wydają się wstrząśnięci, że w taki sposób zdobyłem lemoniadą i chleb, ale po chwili Malachy mówi, że tak właśnie zrobiłby Robin Hood, okradłby bogatych, żeby dać biednym. Michael denerwuje się, że jestem wyjęty spod prawa i jeśli mnie złapią, powieszą mnie na najwyższym drzewie w parku Ludowym, tak jak wieszają przestępców na filmach w kinie Lyric. Malachy twierdzi, że powinienem jednak osiągnąć stan łaski jak najszybciej, bo inaczej będzie trudno znaleźć księdza, który asystowałby przy wieszaniu. Tłumaczę, że ksiądz musi przyjść na egzekucją. Po to są księża. Roddy McCorley miał księdza, tak samo Kevin Barry. Malachy zaprzecza: nie było księdza, kiedy wieszano Roddy’ego McCorleya i Kevina Barry’ego, bo nie wspomina się o nich w piosenkach; na dowód zaczyna je śpiewać. Mama jęczy i każe nam się zamknąć. 

Mały Alphie śpi na podłodze przy ogniu. Kładziemy go do łóżka koło mamy, żeby nie zmarzł, chociaż nie chcemy, żeby się od niej zaraził i umarł. Gdyby się obudziła i zastała go nieżywego w łóżku obok siebie, nie byłoby końca lamentom i mnie obarczałaby winą za wszystko. 

Wracamy we trzech do swojego łóżka, zwijamy się pod paltami i próbujemy nie stoczyć się we wgłębienie materaca. Jest bardzo przyjemnie, dopóki Michael nie zaczyna się martwić, że Alphie zarazi się od mamy, a mnie powieszą za przestępstwa. Mówi, że to byłoby bardzo niesprawiedliwe, bo zostałby mu wtedy tylko jeden brat, a przecież każdy na świecie ma całe mnóstwo braci. W końcu zmartwienie go usypia, Malachy też drzemie, a ja leżę, myśląc, czy nie byłoby wspaniale, gdybyśmy mieli jeszcze bochenek chleba i słoik dżemu truskawkowego albo jakiegokolwiek. Nie przypominam sobie, żebym kiedykolwiek widział dostawczą furgonetkę z dżemem, a nie chcę wpadać do sklepu jak Jesse James i domagać się dżemu. Wtedy na pewno by mnie powiesili. 