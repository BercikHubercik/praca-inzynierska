Wczoraj wieczorem poszliśmy w czwórkę do kantoru prywatnego
i włączyliśmy angielskie radio. Tak niesamowicie się bałam, że ktoś mógłby
to usłyszeć, że dosłownie błagałam tatę, żebyśmy wrócili na górę. Mama
zrozumiała mój strach i poszła ze mną. Również w innych kwestiach
ogromnie się boimy, że sąsiedzi mogliby nas usłyszeć lub zobaczyć.
Natychmiast pierwszego dnia uszyliśmy zasłony, właściwie nie można tu
mówić o zasłonach, bo jest to parę luźnych, niebudzących emocji kawałków
materiału, zupełnie różnych co do formy, jakości i wzoru, które tata i ja
pozszywaliśmy bardzo niefachowo i krzywo. Wspaniałości te zostały
pineskami przyczepione do ram, aby przez cały okres naszego ukrywania się
nigdy więcej nie zostać zdjęte.
Na prawo od nas leży filia Kega, firma z Zaandamu, na lewo stolarnia,
więc po godzinach pracy nie ma nikogo w budynkach, ale mimo to odgłosy
mogłyby przenikać. Zabroniliśmy też Margot kaszleć w nocy, chociaż zmaga
się z ciężkim przeziębieniem, i dajemy jej do łykania duże ilości kodeiny.