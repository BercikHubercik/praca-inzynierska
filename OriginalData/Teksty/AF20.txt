Gdy byłam jeszcze całkiem mała, od początku przedszkola sympatią
moją był Sally Kimmel. Nie miał już ojca i mieszkał razem z matką u ciotki.
Kuzyn Sally’ego, Appy, był przystojnym, szczupłym, ciemnym chłopcem,
który później stał się uosobieniem bohatera filmowego i który zawsze
wzbudzał więcej podziwu niż mały, humorystyczny grubas, jakim był Sally.
Przez pewien okres byliśmy często razem, ale moja miłość pozostawała
nieodwzajemniona aż do chwili, gdy na mojej drodze pojawił się Peter,
a mnie opanowało przeogromne dziecięce zakochanie. On również mnie lubił
i przez jedno lato byliśmy nierozłączni. Widzę nas jeszcze w myślach, jak
idziemy aleją Zuider Amstellaan, trzymając się za ręce, on w białym,
bawełnianym garniturze, ja w krótkiej, letniej sukience. Na końcu wakacji
poszedł do pierwszej klasy szkoły średniej, a ja do szóstej klasy szkoły
podstawowej
********
. Odprowadzał mnie ze szkoły, a ja jego. Peter był śliczny
jak marzenie, wysoki, przystojny, szczupły, z poważną, spokojną
i inteligentną twarzą. Miał ciemne włosy i wspaniałe brązowe oczy, rumiane
policzki i ostry nos. Uwielbiałam zwłaszcza jego śmiech, wyglądał wtedy jak
urwis i łobuziak.
Wyjechałam w czasie wakacji, a gdy wróciłam, nie znalazłam już Petera
pod starym adresem; wyprowadził się pod moją nieobecność i zamieszkał
z o wiele starszym chłopakiem. Ten zwrócił mu widocznie uwagę, że jestem
jeszcze dzieciakiem i Peter mnie zostawił. Tak bardzo go kochałam, że nie
chciałam uznać tej prawdy i trzymałam się go kurczowo myślami, aż
przyszedł dzień, w którym dotarło do mnie, że jeżeli dalej będę za nim
chodzić, to zaczną za mną wołać, że gonię za chłopakami