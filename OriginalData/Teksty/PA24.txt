Jedzenie przewróciło mi się w żołądku. Zakrztusiłem się. Poleciałem na tyły domu i zwymiotowałem. Babcia przybiegła za mną. 

– No i proszę, co zrobił. Wyrzygał pierwszokomunijne śniadanie. Wyrzygał ciało i krew Jezusa. Teraz mam Boga na podwórku za domem. I co mam zrobić? Zabiorę go do jezuitów, bo oni potrafią się wyznać w grzechach samego papieża. 

Ciągnęła mnie przez miasto. Opowiedziała sąsiadom i mijanym przechodniom o Bogu w ogródku na tyłach domu. Wepchnęła mnie do konfesjonału. 

– W imię Ojca i Syna, i Ducha Świętego, pobłogosław mi, ojcze, bo zgrzeszyłem. Minął dzień od mojej ostatniej spowiedzi. 

– Dzień? A jakież to grzechy popełniłeś w ciągu dnia, moje dziecko? 

– Zaspałem. O mało się nie spóźniłem na pierwszą komunię. Babcia powiedziała, że mam sterczące prezbiteriańskie włosy z Irlandii Północnej. Zwymiotowałem śniadanie po pierwszej komunii. Teraz babcia mówi, że w ogródku na tyłach jej domu jest Bóg, i nie wie, co ma robić. 

Ten ksiądz przypomina tamtego od pierwszej spowiedzi. Też ciężko oddycha i wydaje takie dźwięki, jakby się krztusił. 

– A… powiedz babci, żeby zmyła Boga niewielką ilością wody, a ty za pokutę odmów jedną Zdrowaś Mario i jedno Ojcze Nasz. Zmów za mnie modlitwę i niech cię Bóg błogosławi, moje dziecko. 

Mama i babcia czekały bardzo blisko konfesjonału. 

– Opowiadałeś księdzu dowcipy? – spytała babcia. – Jeśli kiedyś się dowiem, że opowiadałeś dowcipy jezuitom, to powyrywam ci nerki. No i co powiedział o Bogu w moim ogródku za domem? 

– Powiedział, żeby babcia Go zmyła niewielką ilością wody. 

– Święconej czy zwykłej? 

– Tego nie powiedział. 

– To wróć i się spytaj. 

– Ale, babciu… 

Wepchnęła mnie z powrotem do konfesjonału. 

– Pobłogosław mi, ojcze, bo zgrzeszyłem, upłynęła minuta od mojej ostatniej spowiedzi. 

– Minuta? Czy to ty byłeś przed chwilą? 

– Ja, ojcze. 

– O co chodzi tym razem? 

– Babcia pyta, czy święconą wodą, czy zwykłą. 

– Zwykłą i powiedz babci, żeby przestała już mi zawracać głowę. 

Powiedziałem babci, że zwykłą wodą i że ksiądz prosił, żeby mu już nie zawracała głowy. 

– Nie zawracać mu głowy! To dopiero cholerna bezczelność! 

– Czy mogę teraz iść na zbiórkę? Chciałbym zobaczyć Jamesa Cagneya. 

– Możesz zapomnieć i o zbiórce, i o Jamesie Cagneyu – oznajmiła babcia – bo i tak nie jesteś prawdziwym katolikiem, skoro zostawiłeś Boga na ziemi. Idź do domu! 

– Chwileczkę – wtrąciła mama. – To mój syn. I dzień jego pierwszej komunii. Zobaczy Jamesa Cagneya. 

– Nie zobaczy. 

– Owszem, zobaczy. 

– To go zabierz na Jamesa Cagneya i przekonaj się, czy to zbawi jego prezbiteriańską, północnoirlandzką, amerykańską duszę. No dalej, idź – zachęcała babcia. 

Owinęła się szalem i odeszła. 

– Boże, robi się późno na zbiórkę i nigdy nie zobaczysz Jamesa Cagneya – powiedziała mama. – Pójdziemy do kina Lyric, może cię wpuszczą w ubranku od pierwszej komunii. 

Na Barrington Street spotkaliśmy Mikeya Molloya. Zapytał, czy idę do kina, a ja powiedziałem, że próbuję. 

– Próbujesz? Nie masz pieniędzy? 

Było mi wstyd przyznać, że nie, ale musiałem to zrobić. 

– Dobrze. Wprowadzę cię. Zrobię dywersję. 

– Co to dywersja? 

– Mam pieniądze na bilet, więc jak wejdą, to udam, że mam atak, wtedy bileter zupełnie zwariuje. Możesz się wślizgnąć, kiedy wrzasnę głośno. Będę obserwował drzwi; jak zobaczę, że wszedłeś, w cudowny sposób ozdrowieją. To jest dywersja. Zawsze tak robię, żeby wprowadzić moich braci. 

– Mikey, nie jestem pewna – powiedziała mama. – Nie wiem, czy to nie grzech, a przecież nie chciałbyś, żeby Frank zgrzeszył w dzień pierwszej komunii. 

Mikey oznajmił, że jeśli nawet to grzech, weźmie go na swoją duszę, a ponieważ i tak nie jest prawdziwym katolikiem, więc nie ma to znaczenia. Wydał ten swój okrzyk, a ja wślizgnąłem się na salę i usiadłem obok Pytajnika Quigleya. Bileter Frank Goggin tak się przejął Mikeyem, że w ogóle mnie nie zauważył. Film był bardzo podniecający, ale smutny, bo James Cagney został uznany za wroga publicznego, toteż gdy go zastrzelili, owinęli ciało bandażami i wrzucili przez drzwi, co wywołało szok u jego nieszczęsnej irlandzkiej matki. I tak się skończył dzień mojej pierwszej komunii. 

 