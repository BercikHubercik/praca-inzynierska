Na uliczce robi się ciemno i trzeba zapalić świecę. Mama musi już dać nam herbatę, chleb i ser, bo jesteśmy tak głodni, że nie możemy czekać ani chwili dłużej. Siedzi przy stole, skubie troszkę chleba i sera, pali woodbine’a i podchodzi do drzwi, żeby zobaczyć, czy tata nie idzie. Przypomina dni wypłat, kiedy szukaliśmy go po całym Brooklynie. 

– Kiedyś wszyscy wrócimy do Ameryki – obiecuje – będziemy mieszkać w przyjemnym ciepłym mieszkaniu z toaletą na końcu korytarza, jak na Classon Avenue, nie z takim brudnym śmierdzielem za drzwiami jak tutaj. 

Kobiety wracają z kina, śmieją się, a mężczyźni schodzą się z pubów, śpiewają. Mama mówi, że nie ma sensu dłużej czekać. Jeśli tata zostanie w pubie aż do zamknięcia, to wyda całą wypłatę, więc możemy równie dobrze iść spać. Mama leży na łóżku i trzyma w objęciach Michaela. Na ulicy jest cicho, więc słyszę, jak płacze, chociaż naciągnęła na twarz stare palto, słyszę też w oddali tatę. 

Wiem, że to ojciec, ponieważ tylko on w całym Limerick śpiewa tę pieśń z Północy, Roddy McCorley ma zginąć dzisiaj na moście Toome. Wychodzi zza rogu na szczycie naszej uliczki i zaczyna Kevina Barry’ego. Śpiewa jedną linijkę, przystaje, przytrzymuje się ściany i rozpacza nad Kevinem Barrym. Ludzie wychylają się z okien i drzwi i wołają: 

– Na miłość boską, zamknij się! Niektórzy muszą wstawać rano do pracy. Idź do domu i tam wyśpiewuj te cholerne patriotyzmy! 

Ojciec staje na środku ulicy i wzywa wszystkich do wyjścia na zewnątrz, jest gotów walczyć, gotów bić się i zginąć za Irlandię, czego nie da się powiedzieć o mężczyznach z Limerick, którzy znani są na całym świecie z tego, że współpracowali z perfidnymi Anglosasami. 

Otwiera drzwi naszego domu ze śpiewem: 

Gdy wszyscy tu czuwamy my, 

Zachód śpi! Zachód śpi! 

I próżno Erin we łzach drży, 

Gdy Connachi tak głęboko śni. 

Wtem głos jak piorun przemawia do ludzi, 

Zachód się budzi! Zachód się budzi! 

Hura! Niech Anglia już się nie łudzi, 

Czuwanie przy Erin nigdy nas nie znudzi. 

Woła z dołu: 

– Angela, Angela, czy jest chociaż kropla herbaty?! Mama nie odpowiada, więc woła znowu: 

– Chłopcy, Francis, Malachy, chodźcie na dół! Mam dla was piątkowego pensa. 

Chcę zejść po piątkowego pensa, ale mama szlocha nakryta paltem, a Malachy burczy: 

– Nie potrzebuję jego piątkowego pensa. Może go sobie zatrzymać. 

Tata wspina się chwiejnie po schodach, wygłaszając mowę o tym, że wszyscy musimy umrzeć za Irlandię. Zapala zapałkę i przytyka do świecy koło łóżka mamy. Trzyma świecę nad głową i maszeruje po pokoju, śpiewając: 

A któż to nadchodzi przez wrzosy czerwone? 

Zielone sztandary w czystym gór powietrzu, 

Dumny krok marszowy, głowy podniesione, 

A duch tutaj każdy dla wolności tronem. 

Michael budzi się i zaczyna głośno krzyczeć, Hannonowie walą w ścianę, a mama wymawia tacie, że przynosi wszystkim wstyd i byłoby lepiej, gdyby w ogóle wyniósł się z domu. 

Tata stoi na środku pokoju ze świecą nad głową. Wyciąga z kieszeni pensa i macha nim w stronę Malachy’ego i moją. 

– Chłopcy, wasz piątkowy pens. Wyskakujcie z łóżka, ustawcie się w szeregu jak dwaj żołnierze i przysięgnijcie umrzeć za Irlandię,, a dam każdemu piątkowego pensa. 

Malachy siada na łóżku. 

– Nie chcę pensa! – odpowiada. 

Ja też mówię, że nie chcę pensa. 

Tata stoi jeszcze przez chwilę, chwieje się na nogach i chowa pensa z powrotem do kieszeni. Odwraca się w stronę mamy, a ona oświadcza: 

– Nie będziesz dzisiaj spał w tym łóżku! 

Tata schodzi po schodach ze świecą, spędza noc na krześle w kuchni, rano nie idzie do pracy, wyrzucają go z fabryki cementu i znowu jesteśmy na zasiłku. 

 