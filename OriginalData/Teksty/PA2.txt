Kiedy mama zostaje wezwana, zabiera do środka Malachy’ego i mnie. Stoimy przy stole, za którym siedzą trzej mężczyźni i zadają pytania. Pan Quinlivan zaczyna coś mówić, ale przerywa mu mężczyzna siedzący w środku: 

– Już dosyć, Quinlivan. Gdyby to od ciebie zależało, biedacy z Limerick rzuciliby się w ramiona protestantów. 

Zwraca się do mamy, chce się dowiedzieć, skąd ma taki porządny czerwony płaszcz. Mama powtarza to samo, co powiedziała kobietom w kolejce, a kiedy dochodzi do śmierci Margaret, zaczyna szlochać. Mówi tym trzem mężczyznom, jak bardzo jej przykro, że tak płacze, ale to się stało zaledwie przed paroma miesiącami i jeszcze się z tym nie pogodziła, i nawet nie wie, gdzie jej dziecko jest pochowane ani czy w ogóle zostało pochowane, nie wie nawet, czy dziecko zostało ochrzczone, była taka wycieńczona czterema chłopcami, że nie miała siły pójść do kościoła i ochrzcić. I teraz ma wielką ranę w sercu na myśl, że Margaret może na wieki znalazła się w otchłani bez nadziei spotkania kogokolwiek z nas, niezależnie od tego, czy znajdziemy się w niebie, w piekle czy w czyśćcu. 

Pan Quinlivan oddaje mamie swoje krzesło. 

– Już dobrze, niech się pani uspokoi. Proszę usiąść. No już, już. 

Pozostali mężczyźni wpatrują się w stół, w sufit. Mężczyzna, który siedzi w środku, obiecuje, że da mamie talon na tygodniowe zakupy w sklepie spożywczym McGrath przy Parnell Street. Można za to dostać herbatę, cukier, mąkę, mleko, masło, a na osobny talon będzie worek węgla ze składu Suttona przy Dock Road. 

– Oczywiście, nie będzie pani dostawała talonu co tydzień – wyjaśnia trzeci mężczyzna. – Odwiedzimy panią w domu, żeby się przekonać, czy potrzeby są prawdziwe. Musimy to zrobić, żeby należycie ocenić sytuację. 

Mama wyciera twarz rękawem i bierze kupon. 

– Niech wam Bóg błogosławi za waszą dobroć – mówi, a mężczyźni kiwają głowami, wpatrują się w stół, w sufit, w ściany, prosząc, by mama przysłała następną kobietę z kolejki. 

– Kiedy pójdzie pani do sklepu McGrath, niech pani uważa na tę starą jędzę, bo ona oszukuje. Kładzie na wagę towar na papierze, który zwisa z szalki po jej stronie lady, i myśli, że nikt tego nie widzi. Pociąga za papier, tak że przy odrobinie szczęścia dostaje się ledwo połowę tego, co się należy. A cały sklep ma obwieszony obrazkami Matki Boskiej i Najświętszego Serca Jezusowego, ciągle klęczy w kaplicy Świętego Józefa, przebierając paciorkami różańca, a dyszy przy tym jak umęczona dziewica. Stara wiedźma – przestrzegają kobiety w kolejce. 

– Pójdę z panią – proponuje Nora. – Też chodzę do tej McGrath, to zobaczę, czy panią oszuka. 

Prowadzi nas do sklepu przy Parnell Street. Kobieta za kontuarem bardzo grzecznie traktuje mamę w amerykańskim palcie, dopóki mama nie pokazuje kuponu od Świętego Wincentego ń Paulo. 

– A pani co robi o tej porze w sklepie? – pyta kobieta zza kontuaru. – Nigdy nie obsługuję klientek z dobroczynności przed szóstą wieczorem. Ale zrobię wyjątek, bo to pierwszy raz. Pani też ma kupon? – zwraca się do Nory. 

– Nie, ja tylko pomagam tej nieszczęsnej rodzinie z pierwszym kuponem od Świętego Wincentego. 

Kobieta kładzie na wadze gazetę i zaczyna sypać mąkę z dużego worka. Kończy sypać i oznajmia: 

– Tu jest funt mąki. 

– Nie sądzę – wtrąca Nora. – To bardzo mały funt mąki. 

Kobieta się czerwieni. 

– Pani mnie oskarża? 

– Nic podobnego, pani McGrath. Chyba wydarzył się drobny wypadek, oparła się pani biodrem i przycisnęła gazetę, nawet pani nie zauważyła, że ją pani trochę pociągnęła. Wielki Boże, co za pomysł! Taka kobieta jak pani, co ciągle klęczy przed Najświętszą Panienką, jest dla nas wszystkich przykładem. Czy to pani pieniądze tam na podłodze? 

Pani McGrath szybko robi krok w tył, a strzałka wagi podskakuje i chwieje się niepewnie. 

– Jakie pieniądze? – pyta pani McGrath, ale w tym momencie patrzy na Norę i już wie. Nora się uśmiecha. 

– To chyba cień padał – wyjaśnia i podejrzliwie patrzy na wagę. – Najwyraźniej zaszła pomyłka, bo strzałka wskazuje niecałe pół funta mąki. 

– Z tą wagą ciągle są kłopoty – tłumaczy się pani McGrath. 

– Na pewno – zgadza się Nora. 

– Ale mam czyste sumienie przed Bogiem. 

– Nie wątpię i podziwiają panią wszyscy w Stowarzyszeniu Świętego Wincentego i w sodalicji. 

– Staram się być dobrą katoliczką. 

– Staram się? Och, nie musi się pani tak bardzo starać, bo wszyscy wiedzą, jakie pani ma dobre serce. Zastanawiałam się, czy nie znalazłaby pani po cukierku dla tych chłopaczków. 

– No, nie jestem milionerką, ale… 

– Niech panią Bóg błogosławi, pani McGrath. Wiem, że za daleko się posuwam, ale nie mogłaby mi pani pożyczyć dwóch papierosów? 

– Papierosy nie są na talony. Nie jestem tu od zaopatrywania w luksusy. 

– Gdyby pani mogła, na pewno powiem u Świętego Wincentego, jaka pani miłosierna. 

– Dobrze już, dobrze. Proszę. Ale z tymi papierosami to tylko ten jeden jedyny raz. 

– Niech panią Bóg błogosławi. Przykro mi, że waga sprawia takie kłopoty. 