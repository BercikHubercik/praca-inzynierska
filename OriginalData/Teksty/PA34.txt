Nadchodzi sierpień i kończę jedenaście lat. Jestem w szpitalu już dwa miesiące i zastanawiam się, czy wypuszczą mnie na Boże Narodzenie. Pielęgniarka z hrabstwa Kerry burczy, że zamiast narzekać, powinienem paść na kolana i dziękować Bogu, że w ogóle żyję. 

– Nie narzekam, siostro, zastanawiam się tylko, czy będę w domu na Boże Narodzenie. 

Nie chce mi odpowiedzieć. Przykazuje, żebym się dobrze zachowywał, bo inaczej przyśle tu siostrę Ritę, która potrafi mnie uspokoić. 

W dzień moich urodzin przychodzi do szpitala mama i przysyła mi na górę paczuszkę z dwiema tabliczkami czekolady i kartką, na której są nazwiska wszystkich ludzi z naszej uliczki, życzących mi wyzdrowienia i powrotu do domu. „Jesteś wspaniałym żołnierzem, Frankie”. Pielęgniarka pozwala mi porozmawiać z mamą przez okno, ale nie jest to łatwe, bo okna są wysokie i muszę stanąć na ramionach Seamusa. Mówię mamie, że chciałbym być już w domu, a ona odpowiada, że jeszcze jestem trochę za słaby, ale na pewno niedługo opuszczę szpital. 

– To wielka rzecz mieć jedenaście lat – twierdzi Seamus. – Już za chwilę będziesz się golił jak mężczyzna, będziesz gotów iść do pracy i wypić kufelek, jak każdy porządny chłop. 

Po czternastu tygodniach siostra Rita pozwala mi wrócić do domu. Mam szczęście, że wychodzę akurat w dzień świętego Franciszka z Asyżu. Chwali, że byłem bardzo dobrym pacjentem, poza drobną sprawą wiersza i Patricii Madigan, Panie, świeć nad jej duszą. Jestem zaproszony do szpitala na wielki obiad świąteczny. Mama przychodzi po mnie, ale mam tak słabe nogi, że bardzo dużo czasu zajmuje nam dojście do autobusu przy Union Cross. 

– Nie spiesz się – mówi mama. – Co znaczy jedna godzina wobec trzech i pół miesiąca? 

Przy Barrack Road i Roden Lane ludzie stoją w drzwiach, wołają, że miło mnie z powrotem zobaczyć, że jestem dzielnym żołnierzem, rodzice mogą być ze mnie dumni. Malachy i Michael wybiegają mi naprzeciw z okrzykami: 

– Boże, jak ty wolno chodzisz! Nie możesz już biegać? 

Jest pogodny dzień i czuję się bardzo szczęśliwy