Kilka dni później, kiedy już zadomowiliśmy się w nowym pokoju, tata wyrywa mnie ze snu.
– Wstawaj, Francis. Ubieraj się i biegnij po ciocię Aggie. Mama jej potrzebuje. Pospiesz się!
Mama stęka w łóżku, ma twarz zupełnie białą. Tata wyciągnął z łóżka Malachy’ego i bliźniaki i posadził na podłodze przy wygasłym ogniu. Biegnę przez ulicę i pukam do drzwi cioci Aggie, dopóki nie zjawia się jęczący i kaszlący wuj Pa Keating.
– O co chodzi?
– Mama stęka w łóżku. Chyba jest chora.
Teraz schodzi ciocia Aggie i narzeka.
– Odkąd przyjechaliście z tej Ameryki, tylko z wami kłopoty.
– Aggie, daj mu spokój, to tylko dzieciak. Robi to, co mu kazali.
Ciocia chce, żeby wujek wrócił do łóżka, bo przecież rano musi iść do pracy, nie tak jak ci z Północy, których nazwisk nie będzie wymieniać.
– Nie, idę z tobą, coś się stało Angeli.
Tata każe mi usiąść obok braci. Nie wiem, co się stało mamie, bo wszyscy szepczą tak, że ledwo słyszę, jak ciocia Aggie mówi do wuja Pa, że dziecko stracone, biegnij po karetkę. Wujek Pa wybiega za drzwi. Ciocia teraz zwraca się do mamy:
– Mów sobie, co chcesz o Limerick, ale karetka przyjeżdża szybko. – Nie odzywa się do ojca, nawet na niego nie patrzy.
– Tato, czy mama jest chora? – pyta Malachy.
– Wszystko będzie dobrze, synu. Musi ją zobaczyć doktor.
Zastanawiam się, jakie dziecko stracone, bo przecież wszyscy tu jesteśmy, raz, dwa, trzy, wszyscy czterej, żadne dziecko nie przepadło. Dlaczego nikt mi nie powie, co się stało mamie? Wraca wujek Pa, a tuż za nim zjawia się karetka. Wchodzi człowiek z noszami, wynoszą mamę, a na podłodze przy łóżku zostają ślady krwi. Kiedy Malachy przygryzł sobie język, też była krew i była także koło psa na ulicy, i umarł. Chcę zapytać taty, czy mama odejdzie na zawsze, tak jak moja siostra Margaret, ale tata jedzie z mamą, a nie ma sensu o cokolwiek pytać cioci Aggie, bo boję się, że mnie skrzyczy. Ciocia wyciera plamy na podłodze, każe nam wracać do łóżka i czekać, aż wróci tata.
Jest środek nocy, leżymy we czterech w łóżku, mamy ciepło, więc zasypiamy. Budzi nas tata, by nam powiedzieć, że mamie jest dobrze i wygodnie w szpitalu i że bardzo szybko wróci do domu.
