Mama jest strasznie nerwowa, a to jest dla mnie zawsze bardzo
niebezpieczne. Czy to przypadek, że tata i mama nigdy nie upominają Margot
i wszystko zawsze spada na mnie? Wczoraj wieczór na przykład: Margot
czytała książkę ze wspaniałymi rysunkami; wstała i odłożyła książkę na bok,
żeby za chwilę czytać dalej. Nie miałam akurat nic do roboty, wzięłam
książkę i zaczęłam oglądać obrazki. Margot wróciła, zobaczyła „swoją”
książkę w moich rękach, zmarszczyła czoło i ze złością poprosiła o oddanie
jej. Chciałam ją jeszcze troszeczkę pooglądać. Margot robiła się coraz
bardziej zła, mama wmieszała się w to ze słowami:
– Tę książkę czyta Margot, więc jej ją oddaj.
Tata wszedł do pokoju, nie wiedział nawet, o co chodzi, zobaczył, że
Margot dzieje się krzywda i wybuchnął do mnie:
– Chciałbym ciebie kiedyś zobaczyć, gdyby Margot przeglądała twoją
książkę!
Natychmiast przestałam, odłożyłam książkę i wyszłam według nich
„obrażona” z pokoju. Nie byłam ani obrażona, ani zła, ale zmartwiona.
Niedobrze ze strony taty, że osądził, nie znając spornej kwestii. Sama
oddałabym Margot tę książkę i to jeszcze szybciej, nawet gdyby tata i mama
się w to nie wmieszali i, jakby chodziło o największą krzywdę, nie wzięli
Margot natychmiast w obronę.
