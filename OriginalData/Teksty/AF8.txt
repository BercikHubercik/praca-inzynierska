Ręka jeszcze mi drży, chociaż chwila grozy, jaką przeżyliśmy, minęła już
dwie godziny temu. Musisz wiedzieć, że mamy w domu pięć aparatów
Minimaxa na wypadek pożaru. Ponieważ ci na dole są tacy mądrzy, nie
ostrzegli nas, kiedy cieśla, czy jak się też taki jegomość nazywa, napełniał te
aparaty. Skutek był taki, że nie zachowywaliśmy się wcale cicho, aż
usłyszałam uderzenia młotka na zewnątrz w korytarzyku (naprzeciwko
naszych drzwi za regałem). Natychmiast pomyślałam o cieśli i ostrzegłam
Bep, która akurat jadła, że nie może zejść na dół. Tata i ja trzymaliśmy straż
przy drzwiach, żeby słyszeć, kiedy ten człowiek odejdzie. Po kwadransie
pracy ten na zewnątrz położył młotek i inne narzędzia na naszym regale (tak
sądziliśmy!) i zapukał do naszych drzwi. Zbieleliśmy. A więc usłyszał coś
jednak i zechciał zbadać ten tajemniczy obiekt? Tak się zdawało; stukanie,
ciągnięcie, pchanie i wyrywanie nie ustawały.
Prawie zemdlałam ze strachu, że temu zupełnie obcemu człowiekowi
miałoby się udać zdemaskowanie naszej wspaniałej kryjówki. I akurat
pomyślałam sobie, że najdłuższą część życia mam już za sobą, gdy
usłyszeliśmy głos pana Kleimana, który mówił:
– Otwórzcie na chwilę, to ja.
Otworzyliśmy natychmiast. Co się stało? Hak, którym zamyka się regał
na drzwiach, zaciął się, przez to nikt nie mógł nas ostrzec przed cieślą.
Człowiek ten zszedł na dół, a Kleiman chciał zabrać Bep, ale nie mógł
ponownie otworzyć regału. Mogę ci powiedzieć, że doznałam niemałej ulgi.
Ten człowiek, o którym sądziłam, że chciał się dostać do nas do środka, rósł
coraz bardziej w mojej wyobraźni. W końcu wyglądał jak olbrzym i był
takim faszystą, że gorszego już nie ma. Uff, tym razem skończyło się to dla
nas na szczęście bardzo dobrze.