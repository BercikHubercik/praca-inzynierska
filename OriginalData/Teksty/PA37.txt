Wieczorami tata pomaga nam w ćwiczeniach. Mama wyjaśnia, że w Ameryce nazywają to pracą domową, ale tutaj mówi się: ćwiczenia, słupki, angielski, irlandzki, historia. Tata nie może nam pomóc w irlandzkim, bo jest z Północy i nie zna rodzimego języka. Malachy proponuje, że nauczy go irlandzkich słów, lecz tata twierdzi, że już za późno, stary pies nie nauczy się szczekać inaczej. Zanim położymy się spać, siedzimy przy ogniu; jeśli poprosimy tatę, żeby nam coś opowiedział, wymyśla coś na temat któregoś z sąsiadów i prowadzi nas po całym świecie, w powietrze, pod wodę i z powrotem na naszą uliczkę. Wszyscy w tej opowieści mają inny kolor skóry, wszystko jest do góry nogami i w odwrotnym kierunku. Samochody i samoloty poruszają się pod wodą, a łodzie podwodne fruwają w powietrzu. Rekiny siedzą na drzewach, a olbrzymie łososie bawią się z kangurami na księżycu. Polarne niedźwiedzie zmagają się ze słoniami w Australii, a pingwiny uczą Zulusów grać na dudach. Po zakończeniu opowieści tata prowadzi nas na górę i klęka, kiedy odmawiamy modlitwę. Mówimy: Ojcze Nasz, trzy Zdrowaś Mario, Boże pobłogosław papieża, Boże pobłogosław mamę, pobłogosław naszą zmarłą siostrę i braci, Boże pobłogosław Irlandię, De Valerę i każdego, kto daje tacie pracę. 

– Spijcie teraz, chłopcy, bo Bóg na was patrzy i zawsze wie, kiedy jesteście niegrzeczni. 

Myślę, że mój tata jest podobny do Świętej Trójcy, są w nim trzy osoby: ta poranna z gazetą, ta wieczorna od opowieści i modlitwy i ta, która robi złe rzeczy, po powrocie do domu pachnie whisky i domaga się, żebyśmy umierali za Irlandię. 

Bardzo mi smutno z powodu tych złych rzeczy, ale nie mogę się od taty odwrócić, bo ten poranny to mój prawdziwy ojciec i gdybym był w Ameryce, mógłbym powiedzieć: „Kocham cię, tato”, tak jak mówią na filmach, ale nie można tego powiedzieć w Limerick, żeby nie zostać wyśmianym. Można powiedzieć, że się kocha Boga, dzieci i te konie, które wygrywają na wyścigach, ale wszystko inne świadczy o słabości głowy. 