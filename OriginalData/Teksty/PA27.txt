Tata mówi, że kiedy był w moim wieku w Toome, już dawno służył do mszy, pora więc, żebym i ja został ministrantem. 

– Po co? – pyta mama. – Dzieciak nie ma odpowiedniego ubrania do szkoły, a co dopiero do ołtarza! 

Tata twierdzi, że komeżka ministranta zakryje ubranie, a mama – że nie stać nas ani na komeżkę, ani na to, żeby ją co tydzień uprać. 

Ojciec tłumaczy, że Bóg jakoś dopomoże. Każe mi od razu uklęknąć na podłodze w kuchni. Bierze na siebie rolę księdza, bo umie na pamięć całą mszę, a ja muszę się nauczyć odpowiedzi. On mówi: Introibo ad altare Dei, a ja mam odpowiedzieć: Ad Deum, qui laetificat juventutem meam. 

Codziennie po kolacji klękam do łaciny, a ojciec nie pozwala mi się ruszyć, dopóki się nie nauczę bezbłędnie. Mama wtrąca, że mógłby chociaż pozwolić mi usiąść, ale on oświadcza, że łacina jest święta i należy jej się uczyć i recytować na kolanach. Papież nie siedzi przy herbacie, kiedy mówi po łacinie. 

Łacina jest trudna, bolą mnie kolana, które są całe w strupach, i chciałbym wyjść na dwór się bawić. Ale chciałbym także być ministrantem, pomagać księdzu ubierać się w zakrystii, stać przy ołtarzu w czerwono-białych szatach jak mój kumpel Jimmy Clark, odpowiadać księdzu po łacinie, przenosić wielką księgę z jednej strony tabernakulum na drugą, nalewać wodę i wino do kielicha, polewać wodą ręce księdza, dzwonić sygnaturką na konsekrację, klękać, skłaniać głowę, wymachiwać kadzielnicą podczas podniesienia, siedzieć z boku z rękami splecionymi na kolanach i z poważną miną, kiedy ksiądz wygłasza kazanie, a wszyscy w kościele Świętego Józefa patrzą na mnie i podziwiają moje zachowanie. 

Po dwóch tygodniach umiem całą mszę, więc czas iść do zakrystiana u Świętego Józefa, Stephena Careya, który zajmuje się ministrantami. Tata czyści moje buty, mama ceruje skarpetki, dorzuca węgla do ognia, żeby podgrzać żelazko i uprasować mi koszulę. Grzeje wodę, żeby umyć mi głowę, szyję, ręce, kolana i każdy widoczny kawałek ciała. Szoruje, mocno, aż piecze mnie skóra, i tłumaczy tacie, że nie dopuści do tego, by mówiono, iż jej syn brudny poszedł do ołtarza. Narzeka tylko, że mam całe kolana w strupach od kopania puszek, przewracania się i udawania największego piłkarza. Żałuje, że nie mamy w domu ani kropli brylantyny, ale może woda i ślina sprawią, że włosy nie będą mi sterczeć jak czarna słoma z materaca. Mama przykazuje, żebym mówił wyraźnie u Świętego Józefa, nie mamrotał ani po angielsku, ani po łacinie. 

– Szkoda, że wyrosłeś z ubranka do pierwszej komunii, ale nie masz się czego wstydzić, pochodzisz z dobrych rodzin, McCourtów, Sheehanów czy Guilfoylesów, rodziny mojej matki, która miała całe hektary ziemi w hrabstwie Limerick, zanim ją zagrabili Anglicy i podarowali rozbójnikom z Londynu. 

W drodze do kościoła tata trzyma mnie za rękę, a ludzie nam się przyglądają, bo przerzucamy się łaciną. Tata puka do drzwi zakrystii i mówi do Stephena Careya: 

– To mój syn Frank, który zna łacinę i może już być ministrantem. 

Stephen Carey patrzy na niego, a potem na mnie. 

– Nie mamy dla niego miejsca – mówi i zamyka drzwi. Tata ciągle jeszcze trzyma mnie za rękę i ściska mocno, aż do bólu, i mam ochotę krzyknąć. W drodze do domu w ogóle się nie odzywa. Potem zdejmuje czapkę, siada przy ogniu i zapala woodbine’a. Mama też pali. 

– No i co, zostanie ministrantem? – pyta. 

– Nie ma dla niego miejsca. 

– Ach, tak – zaciąga się woodbine’em. – Powiem ci, co to jest. To różnica klas. Nie chcą przy ołtarzu chłopców z naszych uliczek. Nie chcą chłopców ze strupami na kolanach i ze sterczącymi włosami. O nie! Oni wolą miłych chłopców z włosami posmarowanymi brylantyną, chłopców w nowych butach, których ojcowie mają garnitury, krawaty i stałe posady. Tylko o to chodzi; i naprawdę trudno utrzymać się przy wierze, w której jest tyle snobizmu. 

– To prawda. 

– To prawda! Na nic więcej cię nie stać? Mógłbyś pójść do księdza i powiedzieć mu, że twój syn ma głowę naszpikowaną łaciną, więc może jednak zostałby ministrantem, bo co ma zrobić z tą całą łaciną? 

– Może wyrośnie na księdza. 

Pytam taty, czy mogę iść się bawić. 

– Tak, idź się bawić. 

– W końcu, co za różnica – dodaje mama. 

 