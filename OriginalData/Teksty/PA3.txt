Eugene śpi na łóżku przykryty paltem. Tata siedzi przy kominku i trzyma na kolanach Olivera. Zastanawiam się, dlaczego opowiada mu historię Cuchulaina. Wie, że opowieści o Cuchulainie należą do mnie. Ale kiedy patrzę na Olivera, już nie mam do taty żalu. Policzki Olivera są purpurowe, wpatruje się w wygasły ogień i od razu widać, że Cuchulain wcale go nie obchodzi. Mama przykłada mu rękę do czoła. 

– Chyba ma gorączkę – mówi. – Gdybym miała cebulę, zagotowałabym ją w mleku z pieprzem. To dobre na gorączkę. Ale nawet gdybym miała cebulę, to na czym zagotowałabym mleko? Potrzebny nam węgiel. 

Daje tacie talon na węgiel ze składu na Dock Road. Tata zabiera mnie z sobą, ale jest już ciemno i składy opałowe są zamknięte. 

– Tato, co teraz zrobimy? 

– Nie wiem, synu. 

Przed nami kobiety w szalach i małe dzieci zbierają węgiel z ulicy. 

– Tato, tu jest węgiel. 

– O nie, synu! Nie będziemy zbierali węgla z ulicy. Nie jesteśmy żebrakami. 

Tata mówi mamie, że składy opałowe są zamknięte, więc musimy zjeść chleb i napić się zimnego mleka. Kiedy opowiadam o kobietach na ulicy, mama podaje ojcu Eugene’a. 

– Jeśli jesteś zbyt ważny, żeby zbierać węgiel na ulicy, toja włożę palto i pójdę na Dock Road. 

Mama bierze torbę, zabiera też Malachy’ego i mnie. Za Dock Road widać coś ciemnego, w czym odbijają się światła. Mama wyjaśnia, że to rzeka Shannon. W Ameryce najbardziej tęskniła za tą rzeką. Hudson to ładna rzeka, ale Shannon śpiewa. Ja nie słyszę tej pieśni, lecz mama słyszy i jest szczęśliwa. Inne kobiety już poszły z Dock Road, teraz my szukamy kawałków węgla, które pospadały z platform. Mama każe nam zbierać wszystko, co się pali: węgiel, drewno, karton, papier. 

– Niektórzy palą końskie odchody – dodaje. – Ale my jeszcze nie upadliśmy tak nisko. – Kiedy torba jest prawie pełna, mama mówi: – Teraz musimy zdobyć cebulę dla Olivera. 

Malachy twierdzi, że zaraz znajdzie, lecz mama mu tłumaczy, że cebuli nie można znaleźć na ulicy, tylko w sklepie. 

Malachy zauważa sklep i z okrzykiem wbiega do środka. 

– Cybula – powtarza – cybula dla Olivera! 

Mama biegnie za nim i przeprasza kobietę za ladą. Kobieta woła: 

– Boże, ależ to słodki dzieciak! Amerykanin czy co? 

Mama przytakuje. Kobieta pokazuje w uśmiechu dwa zęby, po jednym z każdej strony górnej szczęki. 

– Słodki, a jakie ma piękne złote loki! Czego on chce? Cukierka? 

– Nie. Cebuli. 

– Cebuli? – śmieje się kobieta. – Jeszcze nigdy nie słyszałam o dziecku, które chce cebuli. To taki zwyczaj w Ameryce? 

– Wspomniałam tylko, że przydałaby mi się cebula dla drugiego synka, który jest chory. Chciałam ją ugotować w mleku. 

– Bardzo słusznie. Trudno o lepsze lekarstwo. Słuchaj, chłopaczku, tu jest dla ciebie cukierek i drugi dla tamtego chłopczyka. To pewnie twój braciszek? 

– Och, nie powinna pani… Chłopcy, podziękujcie. 

– A to ładna, zdrowa cebula dla chorego dziecka. 

– Nie mogę teraz kupić. Nie mam przy sobie ani pensa. 

– Daję ją pani, by nikt nie powiedział, że w Limerick rozchorowało się dziecko, bo zabrakło dla niego cebuli. Niech pani nie zapomni trochę poprószyć pieprzem. Ma pani pieprz? 

– Nie mam, ale lada dzień dostanę. 

– Proszę, pieprz i trochę soli. Dobrze dzieciakowi zrobi. 

– Niech panią Bóg błogosławi – mówi mama, a oczy jej robią się wilgotne. 

Tata spaceruje w tę i z powrotem z Oliverem na rękach, a Eugene bawi się na podłodze garnkiem i łyżką. 

– Masz cebulę? – pyta tata. 

– Mam – odpowiada mama. – Nie tylko cebulę, mam też węgiel i coś na podpałkę. 

– Wiedziałem, że ci się uda. Pomodliłem się do świętego Judy. To mój ulubiony święty, patron spraw beznadziejnych. 

– Zdobyłam węgiel. I cebulę. Bez pomocy świętego Judy. 

– Nie powinnaś zbierać węgla z ulicy jak zwykła żebraczka. To zły przykład dla chłopców. 

– W takim razie powinieneś wysłać świętego Judę na Dock Road. 

Malachy skarży się, że jest głodny, ja też chcę jeść. 

– Musicie poczekać, aż Oliver dostanie cebulę ugotowaną w mleku – mówi mama. 