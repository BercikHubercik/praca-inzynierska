Tata dotyka mojego ramienia. 

– Obudź się, Francis, musisz się zająć braćmi. 

Mama siedzi skulona na skraju łóżka, wydaje płaczliwe dźwięki jak mały ptaszek. Babcia okrywa się szalem. 

– Pójdę do zakładu pogrzebowego Thompsona zamówić trumnę i karawan. Mam nadzieję, że Stowarzyszenie Świętego Wincentego da pieniądze. 

Babcia wychodzi. Tata stoi twarzą do ściany przy kominku, uderza pięściami o uda i wzdycha: och, och, och. 

Przerażają mnie te „ochy” taty i ptasie kwilenia mamy i nie wiem, co robić. Zastanawiam się, czy ktoś rozpali ogień, żebyśmy się mogli napić herbaty i zjeść chleba, bo upłynęło już dużo czasu, odkąd jedliśmy płatki. Gdyby tata odsunął się od kominka, mógłbym sam rozpalić. Potrzebny jest tylko papier, kilka kawałków węgla lub torfu i zapałka. Tata się nie rusza, więc próbuję obejść jego nogi, kiedy tak uderza się po udach, ale mnie zauważa i pyta, dlaczego chcę rozpalić ogień. Mówię mu, że wszyscy jesteśmy głodni, a on wybucha szalonym śmiechem. 

– Głodni? Och, Francis, twój maleńki braciszek Oliver nie żyje. Twoja siostrzyczka nie żyje i twój braciszek nie żyje! 

Bierze mnie na ręce i przyciska tak mocno, że aż krzyczę. 

Malachy zaczyna płakać, mama też, i tata, i ja, tylko Eugene nie płacze. Nagle tata pociąga nosem. 

– Chodź, Francis. Będziemy mieli ucztę. 

Mówi mamie, że niedługo wrócimy, ale ona siedzi z Malachym i Eugene’em na kolanach, więc nawet nie podnosi wzroku. Tata niesie mnie ulicami Limerick, idziemy od sklepu do sklepu, a on wszędzie prosi o jedzenie czy o cokolwiek dla rodziny, której dwoje dzieci zmarło w ciągu roku, jedno w Ameryce, drugie w Limerick, a następnych troje też jest w niebezpieczeństwie z braku jedzenia i picia. Większość sklepikarzy kręci głowami. „Bardzo nam przykro, ale powinien pan iść do Świętego Wincentego albo do opieki społecznej”. 

Tata cieszy się głośno, że duch Chrystusa ożywia mieszkańców Limerick, a oni odpowiadają, że nie pozwolą, aby ktoś z północnym akcentem pouczał ich o Chrystusie, że powinien się wstydzić ciągać tak ze sobą dziecko jak zwykły żebrak, tinker czy włóczęga. 

Kilku sklepikarzy dało nam chleb, kartofle, puszki fasoli i tata zapowiada, że teraz pójdziemy do domu i wszystkie dzieci dostaną jeść. Ale spotykamy wujka Pa Keatinga, który wyraża swoje współczucie i pyta, czy tata nie wypiłby kufelka w sąsiednim pubie. 

W pubie siedzą mężczyźni, a przed nimi stoją wielkie szklanki z czymś czarnym. Wujek Pa Keating i tata też mają ten czarny płyn. Podnoszą ostrożnie szklanki i piją powoli. Na wargach zostaje im biała śmietankowa piana, którą oblizują z lekkim westchnieniem. Wujek Pa przynosi mi butelkę lemoniady, a tata daje kawałek chleba, więc już nie czuję głodu. Zastanawiam się, jak długo będziemy tu siedzieli, bo Malachy i Eugene czekają w domu głodni, a już tyle godzin minęło od owsianki, zresztą Eugene i tak jej nie jadł. 

Tata i wujek Pa wypijają szklankę czarnego płynu i zamawiają następną. 

– Frankie – mówi wujek Pa. – To jest kufelek. Płyn życia. Najlepsze dla karmiących matek i wszystkich dawno odstawionych od piersi. 

Wujek się śmieje, tata się uśmiecha, ja też się śmieję, bo wydaje mi się, że należy tak zrobić, kiedy wujek Pa coś powie. Jest jednak poważny, kiedy mówi innym mężczyznom o śmierci Olivera. Wszyscy unoszą czapki przed tatą. „Bardzo panu współczujemy, nie odmówi pan chyba kufelka”. 

Tata zgadza się na kufelki i po krótkim czasie śpiewa o Roddym McCorleyu i Kevinie Barrym, a także inne piosenki, których nigdy nie słyszałem; opłakuje swoją cudowną córeczkę Margaret, która zmarła w Ameryce, i swojego synka Olivera, który leży martwy w szpitalu miejskim. Przerażają mnie jego krzyki, płacze i śpiewy, chciałbym być w domu z trzema braćmi, nie – z dwoma braćmi i z mamą. 

Mężczyzna za barem mówi do taty: 

– Myślę, że ma pan już dosyć. Bardzo panu współczujemy z powodu nieszczęścia, ale powinien pan zabrać to dziecko do matki, która pewnie siedzi w domu i rozpacza. 

Tata nalega: 

– Jeszcze jeden, jeszcze tylko jeden kufel, dobrze? – Mężczyzna odmawia, tata zaciska pięść. – Zrobiłem swoje dla Irlandii! 

Kiedy mężczyzna wychodzi zza baru i bierze tatę pod ramię, tata usiłuje go odepchnąć. 

– Malachy, uspokój się – strofuje wujek Pa. – Musisz iść do domu do Angeli. Jutro jest pogrzeb, a teraz czekają na ciebie twoje urocze dzieci. 

Ale tata dalej się opiera, tak że kilku mężczyzn wypycha go w ciemność. Wujek Pa wytacza się z torbą jedzenia. 

– Chodź. Wracamy do domu. 

Tata chce jeszcze iść do innego pubu, ale wujek Pa mówi, że nie ma więcej pieniędzy. Tata twierdzi, że jak opowie o swoich kłopotach, każdy postawi mu piwo. Wujek przekonuje, że to haniebne postępowanie, i tata płacze na jego ramieniu. 

– Jesteś dobrym przyjacielem – mówi do wujka i znowu wybucha płaczem. Wujek Pa klepie go po plecach. 

– To naprawdę straszne, ale z czasem pogodzisz się z tą stratą. 

Tata prostuje się i patrzy na wujka. 

– Nigdy – zaprzecza. – Nigdy! 