Muszę siedzieć w klasie pana O’Dei, słuchając katechizmu i tego wszystkiego, czego nas uczył w zeszłym roku. Chcę podnieść rękę i odpowiadać na pytania, ale pan O’Dea mówi: 

– Siedź spokojnie, pozwól bratu odpowiedzieć. 

Daje im zadania z arytmetyki, a mnie każe poprawiać. Robi im dyktanda z irlandzkiego, aja mam poprawiać to, co napisali. Potem zadaje mi specjalne wypracowanie i każe czytać je głośno w klasie, dlatego że już w zeszłym roku dużo się od niego nauczyłem. 

– Frank McCourt pokaże wam, jak dobrze się nauczył pisać w tej klasie w ubiegłym roku. Napisze wypracowanie o Panu Jezusie, prawda, McCourt? Powie nam, jak by to było, gdyby Pan Jezus dorastał w Limerick, najbardziej świętym mieście w Irlandii, gdzie jest Arcybractwo Świętej Rodziny. Wiemy, że gdyby Nasz Pan wyrósł w Limerick, nigdy nie zostałby ukrzyżowany, bo mieszkańcy Limerick zawsze byli dobrymi katolikami, niezbyt skłonnymi do przybijania do krzyży. McCourt, idż teraz do domu i napisz na jutro wypracowanie. 

Tata uważa, że pan O’Dea ma dużą wyobraźnię, ale chyba Pan Jezus dosyć się nacierpiał na krzyżu, żeby trzeba Go jeszcze było umieszczać w Limerick z całą tą wilgocią od rzeki Shannon. Tata wkłada czapkę i idzie na długi spacer, a ja muszę sam pomyśleć o Panu Jezusie i zastanowić się, co napisać. 

– Dobrze, McCourt, przeczytaj klasie swoje wypracowanie – poleca następnego dnia pan O’Dea. 

– Imię mojego wypracowania… 

– Tytuł, McCourt, tytuł. 

– Tytuł mojego wypracowania jest: „Pan Jezus i pogoda”. 

– Co takiego? 

– „Pan Jezus i pogoda”. 

– Dobrze, czytaj. 

– To jest moje wypracowanie. Nie sądzę, żeby Jezusowi, który jest naszym Panem, spodobała się pogoda w Limerick, ponieważ tu zawsze pada, a Shannon sprawia, że w całym mieście jest wilgotno. Mój ojciec twierdzi, że rzeka Shannon to zabójca, bo zabiła dwóch moich braci. Kiedy się ogląda obrazy Pana Jezusa, to widać, że On zawsze spaceruje po starożytnym Izraelu w prześcieradle. Tam nigdy nie pada, nie słychać też, żeby ktoś tam kasłał, zapadał na suchoty czy na coś podobnego; nikt tam nie ma pracy, bo wszyscy stoją sobie, jedzą mannę, zaciskają pięści i chodzą na ukrzyżowania. 

Ilekroć Pan Jezus był głodny, wystarczyło, żeby podszedł do drzewa figowego czy pomarańczowego, i już mógł się najeść. Jeśli miał ochotę na kufelek, mógł tylko machnąć ręką nad wielką szklanką i zaraz się napełniała. Mógł też chodzić z wizytą do Marii Magdaleny i jej siostry Marty, a one bez pytania dawały mu obiad; jeszcze potem miał umyte nogi i wytarte włosami Marii Magdaleny, a Marta w tym czasie zmywała naczynia, chociaż moim zdaniem to nie było w porządku. Dlaczego ona musiała zmywać naczynia, kiedy jej siostra siedziała sobie i rozmawiała z Panem Jezusem? Bardzo dobrze, że Jezus postanowił się urodzić Żydem w tym ciepłym kraju, bo gdyby urodził się w Limerick, złapałby suchoty i umarł po miesiącu, a wtedy nie byłoby Kościoła katolickiego, żadnej komunii ani bierzmowania, nie musielibyśmy uczyć się katechizmu ani pisać wypracowań o Panu Jezusie. Koniec. 

Pan O’Dea siedzi spokojnie i dziwnie na mnie patrzy. Trochę się niepokoję, bo zwykle, kiedy jest tak cicho, to znaczy, że ktoś oberwie. 

– McCourt, kto napisał to wypracowanie? 

– Ja, proszę pana. 

– Czy twój ojciec? 

– Nie, proszę pana. 

– Podejdź tu, McCourt. 

Wychodzę za nim z klasy, idziemy korytarzem do gabinetu dyrektora. Pan O’Dea pokazuje mu moje wypracowanie, a pan O’Halloran też obrzuca mnie takim dziwnym spojrzeniem. 

– Sam napisałeś to wypracowanie? 

– Tak, panie dyrektorze. 

Zabierają mnie z piątej klasy i przenoszą do szóstej pana O’Hallorana, gdzie są wszystkie znajome chłopaki: Paddy Clohessy, Finían Slattery, Pytajnik Quigley.