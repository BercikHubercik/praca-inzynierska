– Co wy jecie na świąteczny obiad! – wykrzykuje babcia. – Świński łeb? Jezus Maria, Józefie święty, to przekracza wszelkie wyobrażenie! Czy twój ojciec nawet nie potrafił zdobyć choćby gęsi czy szynki? Co z niego za mężczyzna! 

Mama kładzie świński łeb do garnka, zalewa niewielką ilością wody, a kiedy łeb się gotuje, ojciec zabiera Malachy’ego i mnie na mszę do kościoła Redemptorystów. W kościele jest ciepło, kwiaty, kadzidła i świece wydzielają słodki zapach. Tata pokazuje nam Dzieciątko Jezus w żłobku. Jest to duże, tłuste dziecko z jasnymi loczkami jak Malachy. Tata tłumaczy, że obok jest matka Jezusa, Maria, w niebieskiej szacie, i jego ojciec Józef, starszy mężczyzna z brodą. Wyjaśnia, że są smutni, bo wiedzą, że kiedy Jezus dorośnie, zostanie zabity, żebyśmy wszyscy mogli pójść do nieba. Pytam, dlaczego Dzieciątko Jezus musi umrzeć, a tata mówi, że nie można zadawać takich pytań. Malachy pyta: dlaczego, a tata każe mu zamilknąć. 

W domu zastajemy mamę w strasznym stanie. Nie wystarczyło węgla na ugotowanie obiadu, woda już przestała wrzeć, a mama twierdzi, że zwariuje ze zmartwienia. Będziemy znowu musieli pójść na Dock Road i zobaczyć, czy nie leżą tam kawałki węgla lub torfu, które pospadały z platform. Na pewno w taki dzień coś znajdziemy. Nawet najbiedniejsi z biednych nie zbierają na ulicy węgla w dzień Bożego Narodzenia. Nie ma sensu prosić taty, żeby poszedł, bo nigdy nie upadnie tak nisko, a nawet gdyby mu się to przydarzyło, to i tak nie będzie nic niósł. Takie ma zasady. Mama nie może iść, bo boli ją krzyż. 

– Frank, będziesz musiał pójść z Malachym – mówi. 

Na Dock Road jest bardzo daleko, ale nam to nie przeszkadza, bo mamy brzuchy wypełnione kiełbaskami i chlebem, a deszcz nie pada. Niesiemy płócienną torbę, pożyczoną od pani Hannon z sąsiedniego domu. Mama miała rację, na Dock Road jest pusto. Wszyscy biedni siedzą w domach, jedzą świńskie łby, a może gęsi, a my mamy dla siebie całą Dock Road. Znajdujemy kawałki węgla i torfu we wgłębieniach jezdni i pod ścianami składów węglowych. Znajdujemy kawałki papieru i kartonu, które przydadzą się do rozpalenia ognia. Kręcimy się jeszcze, chcąc napełnić całą torbę, kiedy pojawia się Pa Keating. Musiał się chyba umyć na święta, bo nie jest taki czarny jak wtedy, kiedy umarł Eugene. Dopytuje się, co tu robimy z torbą, a kiedy Malachy mu wyjaśnia, wykrzykuje: 

– Jezus Maria, Józefie święty! W dzień Bożego Narodzenia nie macie na czym ugotować świńskiej głowy? Toż to zupełna hańba! 

Zabiera nas do pubu South, który powinien być zamknięty, ale Pa jest stałym klientem, a drzwi od tyłu przeznaczone są dla mężczyzn, którzy chcą kufelkiem uczcić narodziny Dzieciątka Jezus w żłobku. Zamawia dla siebie kufelek, a dla nas lemoniadę i pyta mężczyznę w barze, czy istnieje jakaś szansa na kilka kawałków węgla. Mężczyzna odpowiada, że od dwudziestu siedmiu lat podaje napoje w barze, ale jeszcze nikt nie zamawiał węgla Pa mówi, że oddałby mu w ten sposób przysługę, a na to mężczyzna odpowiada, że gdyby Pa zażądał gwiazdki z nieba, to poleciałby, żeby mu ją przynieść. Prowadzi nas do skrytki na węgiel pod schodami i pozwala wziąć tyle, ile zdołamy unieść. To prawdziwy węgiel, nie okruszki z Dock Road, więc nawet jeśli nie zdołamy go unieść, to zaciągniemy po ziemi. 

Droga z pubu na Barrack Hill zabiera nam dużo czasu, bo w torbie jest dziura. Ja ciągnę torbę, a Malachy zbiera kawałki węgla, które wyleciały przez dziurę, i wkłada je z powrotem. Zaczyna padać, ale nie możemy poczekać w bramie, aż przestanie, bo mamy ten węgiel i zostawiamy czarny ślad na chodniku. Malachy robi się cały czarny od podnoszenia węgla, wkładania go do torby i wycierania deszczu z twarzy mokrymi czarnymi rękami. Mówię mu, że jest czarny, on na to, że ja jestem czarny; kobieta ze sklepu każe nam odejść od drzwi, bo jest Boże Narodzenie i nie chce patrzyć na Afrykę. 

Musimy dalej ciągnąć torbę, bo inaczej nie będziemy jedli świątecznego obiadu. Potrwa całe wieki, zanim rozpali się ogień, i jeszcze kolejne wieki, zanim obiad będzie gotowy, bo woda musi się gotować, kiedy mama wrzuci do niej główkę kapusty i kartofle, żeby dotrzymały towarzystwa świńskiej głowie w garnku. Ciągniemy torbę po O’Connell Avenue i widzimy ludzi w domach, jak siedzą przy stołach: wszędzie pełno różnych dekoracji i jasnych świateł. W jednym domu otwiera się okno, dzieci wychylają się, wskazują na nas i wołają ze śmiechem: 

– Patrzcie na Zulusów! A gdzie wasze włócznie? 

Malachy robi do nich miny i chce rzucić kawałkiem węgla, ale go powstrzymuję, bo wtedy nie starczy węgla na świńską głowę i będziemy bez obiadu. 

Na dole w naszym domu znowu utworzyło się jezioro, deszcz wciska się szparą pod drzwiami, ale to nie ma znaczenia, bo i tak jesteśmy przemoczeni, więc możemy brodzić po wodzie. Tata schodzi na dół i wciąga węgiel na górę do Włoch. Chwali nas, że jesteśmy dzielnymi chłopcami, bo przynieśliśmy tyle węgla, że musiał chyba zalegać na całej Dock Road. Na nasz widok mama zaczyna się śmiać, a potem płacze. Śmieje się, bo jesteśmy czarni, a płacze, bo jesteśmy kompletnie przemoczeni. Każe nam zdjąć wszystkie rzeczy i zmywa węgiel z naszych twarzy i rąk. Mówi tacie, że świński łeb może trochę poczekać, najpierw powinniśmy wypić po słoiku gorącej herbaty. 

 