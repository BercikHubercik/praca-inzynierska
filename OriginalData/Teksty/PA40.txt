Ciocia Aggie dręczy mnie przez cały czas. Przezywa zaropiałymi ślepiami. Twierdzi, że jestem wykapany ojciec – te dziwne maniery, przebiegła mina prezbiterianina z Północy; pewnie jak dorosnę, własnoręcznie zbuduję ołtarz dla Olivera Cromwella, ucieknę, ożenię się z angielską dziwką i obwieszę cały dom portretami rodziny królewskiej. 

Chcę się od niej uwolnić i nie przychodzi mi do głowy żaden inny sposób, jak tylko rozchorować się i trafić do szpitala. Wstaję w nocy i idę na podwórko za dom. Zawsze mogę udawać, że wychodzę do ubikacji. Stoję na lodowatym zimnie i mam nadzieję, że złapię zapalenie płuc albo galopujące suchoty; wtedy będę mógł pójść do szpitala, gdzie są przyjemne, czyste prześcieradła, gdzie będę dostawał do łóżka jedzenie i książki od dziewczyny w niebieskiej sukni. Może nawet spotkam jakąś Patricię Madigan i nauczę się długiego wiersza. Stoję na podwórku za domem całe godziny w koszuli i boso, patrzę na księżyc, który przypomina widmowy galeon na morzu chmur. Wstrząsany dreszczami wracam do łóżka z nadzieją, że rano obudzę się ze strasznym kaszlem i rozpalonymi policzkami. Ale nic podobnego. Czuję się rześko i świeżo, byłbym w doskonałej formie, gdybym mógł znaleźć się w domu z mamą i braćmi. 