Dzień przed pierwszą komunią nauczyciel prowadzi nas do kościoła Świętego Józefa do pierwszej spowiedzi. Idziemy parami, nauczyciel grozi, że jeśli któryś z nas tylko otworzy usta, to pozabija nas na miejscu i wyśle do piekła obciążonych grzechami. Nie przeszkadza nam to w przechwalaniu się naszymi ciężkimi grzechami. Willie Harold szepcze o wielkim grzechu, bo przyglądał się swojej rozebranej siostrze. Paddy Hartigan mówi, że ukradł dziesięć szylingów z portmonetki ciotki, a potem rozchorował się od lodów i frytek. Pytajnik Quigley twierdzi, że uciekł z domu i spędził połowę nocy w rowie z czterema kozami. Próbuję im powiedzieć o Cuchulainie i Emer, ale nauczyciel zauważa, że coś mówię, i daje mi kuksańca w głowę. 

Klękamy w ławkach koło konfesjonału, zastanawiam się, czy mój grzech związany z Emer jest równie ciężki jak oglądanie nagiego ciała siostry, bo teraz już wiem, że są na świecie rzeczy gorsze od innych. Dlatego właśnie są rozmaite grzechy: świętokradztwo, grzech śmiertelny, grzech powszedni. A poza tym nauczyciele i dorośli ciągle mówią o niewybaczalnym grzechu, który jest wielką tajemnicą. Nikt nie wie, co to jest, i zastanawiam się, skąd można wiedzieć, że się popełniło taki grzech, skoro nie wiadomo, na czym on polega. Jeśli powiem księdzu o Emer o Wielkim Pęcherzu i o zawodach w sikaniu, on może uznać, że to niewybaczalny grzech, wyrzuci mnie z konfesjonału, będę zhańbiony w całym Limerick i skazany na piekło, gdzie przez wieczność dręczyć mnie będą diabły, zajęte jedynie kłuciem widłami, aż mnie zupełnie wykończą. 

Próbuję podsłuchiwać spowiedź Williego, kiedy wchodzi do konfesjonału, ale słyszę tylko syki księdza, a potem Willie wychodzi zapłakany. 

Teraz moja kolej. W konfesjonale jest ciemno, a nad moją głową wisi wielki krucyfiks. Słyszę, jak z drugiej strony jakiś chłopiec mamrocze swoją spowiedź. Zastanawiam się, czy jest sens próbować rozmowy z aniołem z siódmego stopnia. Wiem, że anioł nie powinien kręcić się wokół konfesjonałów, ale czuję jasność w głowie, a jakiś głos mi powtarza, żebym się nie bał. 

Przed moją twarzą odsuwa się klapka i ksiądz zachęca: 

– Słucham, moje dziecko? 

– Pobłogosław mi, ojcze, bo zgrzeszyłem. To moja pierwsza spowiedź. 

– A jakie grzechy popełniłeś, moje dziecko? – Skłamałem. Uderzyłem brata. Wziąłem pensa z portmonetki mamy. Powiedziałem przekleństwo. 

– Coś jeszcze? 

– Ja… ja słuchałem historii o Cuchulainie i Emer. 

– Moje dziecko, to na pewno nie jest grzech. W końcu niektórzy pisarze zapewniają nas, że Cuchulain w ostatniej chwili nawrócił się na katolicyzm, podobnie jak jego król, Conor MacNessa. 

– Ojcze, ale to było o Emer i o tym, jak za niego wyszła. 

– I co tam było, moje dziecko? 

– Zdobyła go w konkursie sikania. 

Słyszę ciężki oddech. Ksiądz zakrywa ręką usta, wydaje takie dźwięki, jakby się krztusił, i mówi do siebie: o Matko Boska. 

– Dziecko, kto ci opowiedział tę historię? 

– Mikey Molloy, ojcze. 

– A gdzie on ją usłyszał? 

– Przeczytał w książce. 

– A, w książce. Książki mogą być niebezpieczne dla dzieci. Zapomnij o tych głupich historyjkach i pomyśl o życiu świętych. Pomyśl o świętym Józefie, o Małym Kwiatku, słodkim i łagodnym świętym Franciszku z Asyżu, który kochał ptaszki i zwierzęta. Zrobisz to, moje dziecko? 

– Tak, ojcze. 

– Masz jeszcze jakieś grzechy? 

– Nie, ojcze. 

– Jako pokutę odmówisz trzy zdrowaśki, trzy Ojcze Nasz i specjalną modlitwę na moją intencję. 

– Tak, ojcze. Czy to był najgorszy grzech? 

– Co masz na myśli? 

– Ojcze, czy jestem najgorszy ze wszystkich chłopców? 

– Nie, dziecko, masz do tego jeszcze długą drogę. A teraz odmów akt skruchy i pamiętaj, że Pan patrzy na ciebie przez cały czas. Niech cię Bóg błogosławi, moje dziecko. 

 