Rano o wpół do dziesiątej (jedliśmy jeszcze śniadanie) przybył Peter
van Daan, dosyć nudny i zmieszany, niezdarny dryblas niemający jeszcze
szesnastu lat, po którego towarzystwie nie można się zbyt wiele spodziewać.
Pan i pani van Daanowie przyszli pół godziny później, pani, ku naszej
wielkiej uciesze, przyniosła w swoim pudełku na kapelusze wielki nocnik.
– Bez nocnika nigdzie nie czuję się jak w domu – wyjaśniła i nocnik był
też pierwszą rzeczą, która otrzymała swoje stałe miejsce pod jej otomaną.
Pan nie przyniósł z sobą nocnika, ale miał za to pod pachą składany
stolik, przy którym pije się herbatę.
W pierwszy dzień naszego wspólnego pobytu zjedliśmy razem w miłym
nastroju, a po trzech dniach nie potrafiliśmy całą siódemką traktować się
inaczej jak jedna wielka rodzina. Rozumie się samo przez się, van Daanowie
mieli jeszcze dużo do opowiedzenia o tym tygodniu, który spędzili po nas
w cywilizowanym świecie. Między innymi interesowało nas ogromnie, co się
stało z naszym mieszkaniem i z panem Goldschmidtem.