Dzień pierwszej komunii jest najszczęśliwszym dniem w życiu z powodu zbiórki, Jamesa Cagneya i kina Lyric. Poprzedniego wieczoru byłem tak podekscytowany, że zasnąłem dopiero o świcie. I nadal bym spał, gdyby nie przyszła babcia i nie zaczęła tłuc w drzwi. 

– Wstawać! Wstawać! Wyciągnijcie tego dzieciaka z łóżka! Najszczęśliwszy dzień jego życia, a on chrapie w najlepsze! 

Pobiegłem do kuchni. 

– Ściągaj koszulę – poleciła babcia. 

Zdjąłem koszulę, a babcia wepchnęła mnie do miski z lodowatą wodą. Szorowała mnie mama, szorowała babcia. Byłem jak oskrobany, cały czerwony. 

Wytarły mnie. Włożyły mi czarne aksamitne ubranko do pierwszej komunii, białą koszulę z falbankami, krótkie spodenki, białe pończochy, czarne lakierki. Na rękawie zawiązały białą satynową kokardę, a do klapy przypięły obrazek Najświętszego Serca Jezusa, z którego kapała krew, wokół wybuchały płomienie, a wszystko zdobiła nieprzyjemna korona z cierni. 

– Stój spokojnie, dopóki cię nie uczeszę! – karci babcia. – Popatrz tylko, co za strzecha, nie da się wcale przygładzić. Nie odziedziczyłeś takich włosów po naszej rodzinie. To włosy z Irlandii Północnej, masz je po ojcu. Takie włosy mają prezbiterianie. Gdyby twoja matka wyszła za porządnego, normalnego człowieka z Limerick, nie miałbyś takich sterczących, prezbiteriańskich włosów z Irlandii Północnej. 

Dwa razy splunęła na moją głowę. 

– Babciu, mogłabyś przestać pluć na moje włosy? 

– Jeśli masz cokolwiek do powiedzenia, to się zamknij! Trochę śliny cię nie zabije. Chodź, bo się spóźnimy na mszę. 

Biegniemy do kościoła. Zdyszana mama podąża za nami z Michaelem na ręku. Wpadamy do kościoła akurat w porę, żeby zobaczyć, jak ostatni chłopiec odchodzi od stopni ołtarza, gdzie stoi ksiądz z pateną i hostią i patrzy na mnie. Potem kładzie na moim języku opłatek, ciało i krew Jezusa. Nareszcie, nareszcie. 

Jest na moim języku. Wciągam język. 

Opłatek utknął. 

Bóg przylgnął do mojego podniebienia. Słyszę głos nauczyciela: 

– Nie dopuśćcie, by hostia dotknęła zębów, bo jeśli rozgryziecie Boga na dwie części, będziecie przez wieczność smażyć się w piekle. 

Próbowałem językiem zdjąć Boga z podniebienia, ale ksiądz syknął na mnie: 

– Przestań cmoktać i wracaj na miejsce. 

Bóg jest dobry. Stopił się i połknąłem Go, i teraz wreszcie jestem członkiem Prawdziwego Kościoła, oficjalnym grzesznikiem. 

Kiedy msza się skończyła, czekały na mnie przy drzwiach mama z Michaelem na ręku i babcia. Obydwie po kolei mnie przytuliły. Każda powiedziała, że to najszczęśliwszy dzień mojego życia. Obydwie płakały nad moją głową, a po tym, co zrobiła rano babcia, moja głowa musiała przypominać mokradło. 

– Mamo, czy mogę teraz iść robić zbiórkę? 

– Po śniadaniu. 

– Nie, nie będzie żadnej zbiórki, dopóki nie zjesz przyzwoitego pierwszokomunijnego śniadania u mnie. Chodźmy! 

Poszliśmy za babcią. Stukała garnkami i patelniami, skarżąc się, iż wszyscy oczekują, że będzie na ich każde wezwanie, jadłem jajko, zjadłem kiełbaskę, a kiedy sięgnąłem po dodatkowy cukier do herbaty, babcia trzepnęła mnie w rękę. 

– Ostrożnie z cukrem! Co to, uważasz, że jestem milionerką? Amerykanką? Myślisz, że jestem obwieszona biżuterią? Otulona w eleganckie futra? 

 