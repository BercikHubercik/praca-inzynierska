W czwartek mama idzie za tatą do biura pośrednictwa pracy. Kroczy tuż za nim, a kiedy mężczyzna w okienku posuwa pieniądze w stronę ojca, przejmuje je mama. Inni mężczyźni pobierający zasiłek trącają się i uśmiechają pod nosem. Tata jest zhańbiony, ponieważ kobieta nigdy nie powinna się wtrącać do zasiłku bezrobotnego mężczyzny. Może będzie chciał postawić sześć pensów na konia albo wypić kufelek; gdyby wszystkie kobiety zaczęły postępować tak jak mama, konie przestałyby się ścigać, a browar Guinnessa by zbankrutował. Ale teraz pieniądze są w rękach mamy, więc przenosimy się na Hartstonge Street. Potem mama niesie na ręku Eugene’a, a my idziemy za nią do Leamy’s National School. Pan Scallan, kierownik, oznajmia, że mamy przyjść w poniedziałek z zeszytem, ołówkiem i piórem z dobrą stalówką. Nie możemy przychodzić do szkoły ze świerzbem ani z wszami, zawsze mamy porządnie wycierać nosy, nie w rękaw, tylko w chusteczkę albo czystą szmatkę. Nie wolno smarkać na podłogę, bo tak roznoszą się suchoty. Pyta nas, czy jesteśmy grzeczni, a kiedy odpowiadamy, że tak, wykrzykuje: 

– Dobry Boże! A to co? Jacyś jankesi czy jak? 

Mama opowiada mu o Margaret i Oliverze, a on na to: 

– Boże w niebiosach, wielkie jest cierpienie na tym świecie! W każdym razie ten mniejszy, Malachy, pójdzie do klasy zerowej, a brat do pierwszej. Będą w jednej sali, u jednego nauczyciela. Zatem do poniedziałku rano, punktualnie o dziewiątej. 

Chłopcy w szkole chcą wiedzieć, dlaczego mówimy z takim dziwnym akcentem. Jankesi czy co? A kiedy tłumaczymy im, że przyjechaliśmy z Ameryki, pytają, czy jesteśmy gangsterami, czy kowbojami. 

Duży chłopak przytyka swoją twarz do mojej. 

– Pytałem o coś: gangsterzy czy kowboje? 

Mówię, że nie wiem, a kiedy dźga mnie palcem w pierś, wtrąca się Malachy: 

– Ja jestem gangsterem, Frank kowbojem. 

– Twój młodszy brat jest sprytny, a ty jesteś tępy jankes – oświadcza duży chłopak. 

Stojący obok chłopcy są bardzo podnieceni. „Przyłóż mu, przyłóż!” – wrzeszczą, a on popycha mnie tak mocno, że upadam. Chcą krzyknąć, ale ogarnia mnie ciemność jak wtedy z Freddiem Leibowitzem, więc rzucam się na niego, kopię i okładam. Przewracam go i próbuję złapać za włosy, żeby trzasnąć go głową o ziemię, lecz w tym momencie czuję ostre ukłucie w łydkach i ktoś mnie odciąga. 

Nauczyciel, pan Benson, trzyma mnie za ucho i okłada po nogach. 

– Ty mały chuliganie! – krzyczy. – Takiego zachowania nauczyłeś się w Ameryce? Mogę ci obiecać, że zanim z tobą skończę, będziesz umiał się zachować. 

Każe mi wyciągnąć najpierw jedną rękę, a potem drugą i uderza mnie kijem, raz w każdą dłoń. 

– Idź do domu – mówi – i powiedz mamie, jaki jesteś niegrzeczny. Jesteś złym jankesem. Powtarzaj za mną: „Jestem niegrzecznym chłopcem”. 

– Jestem niegrzecznym chłopcem. 

– Teraz powiedz: jestem złym jankesem. 

– Jestem złym jankesem. 

– To nie on jest niegrzeczny. To ten duży chłopak – wyjaśnia Malachy. – Powiedział, że jesteśmy gangsterzy i kowboje. 

– Heffeman, to prawda? 

– Tylko żartowałem, proszę pana. 

– Koniec żartów, Heffeman. To nie ich wina, że są jankesami. 

– Nie ich, proszę pana. 

– A ty, Heffeman, co wieczór będziesz klękał na obydwa kolana i dziękował Bogu, że nie jesteś jankesem, bo byłbyś największym gangsterem po obu stronach Atlantyku. Al Capone mógłby przyjeżdżać do ciebie na lekcje. Nie będziesz więcej dokuczał tym jankesom. 

– Nie będę, proszę pana. 

– Jeśli spróbujesz, to obedrę cię ze skóry. A teraz wszyscy do domu! 

 