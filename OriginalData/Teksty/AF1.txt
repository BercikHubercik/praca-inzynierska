Wczoraj rano przytrafiło mi się coś miłego. Przechodziłam obok
przechowalni rowerów, gdy ktoś mnie zawołał. Obejrzałam się i zobaczyłam
za sobą przystojnego chłopaka, którego spotkałam poprzedniego wieczora
u Wilmy. Jest jej dalekim kuzynem, a Wilma jest koleżanką. Z początku
sądziłam, że jest bardzo miła. I faktycznie jest, ale przez cały dzień nie mówi
o niczym innym, tylko o chłopakach, a to staje się męczące. Chłopak, trochę
zmieszany, podszedł nieco bliżej i przedstawił się jako Hello Silberberg.
Byłam trochę zaskoczona i nie wiedziałam za bardzo, czego chce, ale to się
szybko wyjaśniło. Chciał skorzystać z mojego towarzystwa i odprowadzić
mnie do szkoły.
– Jeżeli i tak idziesz w tym samym kierunku, to pójdę z tobą –
odpowiedziałam i poszliśmy razem. Hello ma już szesnaście lat i potrafi
w ciekawy sposób opowiadać o przeróżnych rzeczach.
Dziś rano znowu na mnie czekał i od tej pory tak już zostanie.
