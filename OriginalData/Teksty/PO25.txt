Po opróżnieniu szklanek poczułam delikatny szum w głowie, a nastrój z minuty na minutę ulegał poprawie. Czułyśmy się gotowe na imprezę! Poszłyśmy w kierunku sceny, ale słowo „przepraszam” tego wieczoru nie było w cenie. Każdy bronił swojego miejsca jak twierdzy. W końcu na darmo nikt nie przychodził tutaj na tyle wcześniej, aby tak łatwo stracić wywalczoną pozycję. Szybko poddałyśmy się, ale procenty, które coraz szybciej krążyły w naszej krwi nie pozwalały nam na utratę dobrego humoru. Udałyśmy się po raz kolejny do lady baru i poprosiłyśmy o to samo, ale o zdwojonej mocy.

- Widzę, że panie bardzo dobrze się bawią, choć koncert gwiazdy wieczoru jeszcze nie zaczął się – rzekł z przekąsem barman.

- Proszę pana, ale my to zawsze super się bawimy – powiedziałam, kończąc wypowiedź mrugnięciem okiem.

Po kilku łykach byłyśmy już upojone i panująca duchota przestała nam przeszkadzać. Chwiejnym krokiem chciałyśmy pójść bliżej sceny, ale śpiew naszego ulubionego artysty poniósł nas tylko kilka kroków. Zatrzymało nas dwóch przystojnych mężczyzn:

- Cześć, jestem Krystian, a to mój kumpel Radek. Nie ma sensu się pchać do przodu, straszny tam ścisk – utwierdził nas w przekonaniu przystojny brunet i szybko uwierzyłyśmy mu. Zaproponował nam usiąść do loży, którą zarezerwowali. Postawili nam po kolejnym drinku, choć zauważyłam, że Alicja nie powinna sięgać po kolejną szklankę. Miała zdecydowanie słabszą głowę niż ja.

Rozmawiało się nam bardzo dobrze, tak jakbyśmy się znali od wielu lat. W pewnej chwili zauważyłam, że Alicja z Radkiem siedzą coraz bliżej siebie, a jego ręka spoczęła na jej biodrze. Krystian zaczął cytować teksty piosenek, które rozbrzmiewały nam w uszach. Imponował mi tym, ale też absorbował moją uwagę. Po kilku minutach kontrolnie spojrzałam w stronę Alicji i zorientowałam się, że zniknęła wraz ze swoim nowym towarzyszem. Spanikowałam, nie chciałam, abyśmy się rozdzielały, a poza tym znałyśmy tych facetów dopiero od kilku minut. Nie miałam do nich na tyle zaufania, żeby zostawiać Alicję sam na sam.

- Gdzie jest Ala? Gdzie jest twój kolega? Pomóż mi ich szukać! – spanikowałam i pospiesznie wstałam.

- Przestań, są dorośli poradzą sobie – zatrzymał mnie, chwytając za rękę i przytulając do siebie.

Szybko odepchnęłam go i pobiegłam intuicyjnie w stronę toalet. Weszłam do damskiej, tam ich nie było. Jednak z męskiego WC dobiegał mnie znajomy głos, który prosił, aby druga osoba przestała. Musiałam zainterweniować! Alicja próbowała wyrwać się z uścisku Radka, który był nieustępliwy. Odepchnęłam go, ale ten zrewanżował mi się wymierzeniem policzka. Upadłam i zorientowałam się, że z mojej brwi leci krew.