Muszę bardzo uważać, bo to zwykły dzień i jeśli posterunkowy Dennehy zobaczy mnie na ulicy, zaciągnie do szkoły, a tam już pan O’Halloran da mi niezły wycisk. Posterunkowy odpowiada za obecność w szkole i bardzo lubi na rowerze ścigać uczniów, a potem za ucho wlec do klasy. 

Przed drzwiami jednego z wielkich domów przy Barrington Street stoi pudło. Udaję, że pukam do drzwi, i sprawdzam, co w nim jest. Butelka mleka, bochenek chleba, ser, pomidory i – wielki Boże! – słoik dżemu. Nie wepchnę tego wszystkiego pod sweter. O Boże! Czy mam wziąć całe pudło? Przechodnie nie zwracają na mnie uwagi. Więc równie dobrze mogę to zrobić. Jak by powiedziała mama, jak spadać z konia, to z wysokiego. Podnoszę pudło i staram się udawać dostawcę, ale nikt na mnie nie patrzy. 

Malachy i Michael nie posiadają się z zachwytu na widok zawartości pudła, już po chwili pochłaniają grube kromki chleba posmarowane złocistą marmoladą. Alphie rozmazał sobie marmoladę po całej buzi i włosach, ma także trochę na nogach i na brzuchu. Popijamy jedzenie zimną herbatą, bo nie ma na czym jej podgrzać. 

Mama znowu mamrocze o lemoniadzie, więc daję jej pół drugiej butelki, żeby się uspokoiła. Domaga się jeszcze, więc mieszam lemoniadę z wodą, w ten sposób starczy na dłużej, nie mogę przecież przez całe życie kraść lemoniady sprzed pubów. Bardzo przyjemnie spędzamy czas, dopóki mama w łóżku nie zaczyna majaczyć o swojej uroczej małej córeczce, którą jej zabrano, i o bliźniakach, które odeszły, zanim skończyły trzy lata. Dlaczego Bóg nie mógłby odbierać bogatym i czy jest jeszcze w domu lemoniada? Michael dopytuje się, czy mama umrze, a Malachy tłumaczy mu, że nie można umrzeć, dopóki nie przyjdzie ksiądz. Potem Michael zastanawia się, czy jeszcze kiedykolwiek będziemy mieli ogień i gorącą herbatę, bo niemal zamarza w łóżku mimo wszystkich palt pozostałych z dawnych czasów. Malachy mówi, że będziemy chodzili od domu do domu, prosząc o torf i węgiel, który możemy przywieźć na wózku Alphiego. Powinniśmy zabrać go ze sobą, bo jest mały, uśmiecha się i ludzie ulitują się nad nim i nad nami. Próbujemy zmyć z niego brud, resztki szmat, pierze i lepką marmoladę, ale po zetknięciu z wodą zaczyna wrzeszczeć. Michael mówi, że w wózku znowu się zabrudzi, więc po co go myć. Michael jest mały, ale zawsze mówi takie zadziwiająco trafne rzeczy. 

Pchamy wózek na bogate ulice i aleje, ale kiedy pukamy do drzwi, służące każą nam zmiatać, grożąc sprowadzeniem odpowiedniej władzy. Czy to nie wstyd ciągać w zrujnowanym wózku dzieciaka, który w dodatku cuchnie pod niebiosa? W takim nędznym i brudnym wózku nie zawiozłoby się nawet wieprzka do rzeźni, a to przecież katolicki kraj, gdzie niemowlęta powinno się cenić i utrzymywać przy życiu, żeby przekazywać wiarę z pokolenia na pokolenie. Malachy mówi jednej służącej, żeby pocałowała go w tyłek, a ona wymierza mu takiego klapsa, że w jego oczach pojawiają się łzy i przysięga, że już nigdy w życiu o nic nie poprosi bogatych. Oświadcza, że nie ma sensu prosić, powinniśmy iść na tyły domów, przejść przez płot i brać to, co chcemy. Michael będzie dzwonił do frontowych drzwi i zagadywał służące, a Malachy i ja możemy przerzucać przez mur węgiel i torf i układać na wózku wokół Alphiego. 