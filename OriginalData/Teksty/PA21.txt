Wieczorem siedzimy we trzech pod latarnią na szczycie uliczki i czytamy. Mikey, Malachy i ja. U Molloyów jest tak jak u nas: ojciec przepija zasiłek albo wypłatę i nie ma pieniędzy na świece czy olej parafinowy do lampy. Mikey czyta książki, a my komiksy. Peter, jego ojciec, przynosi książki z biblioteki Carnegie, żeby miał co robić, kiedy nie wychyla kufli albo kiedy zajmuje się rodziną, jak pani Molloy jest w szpitalu wariatów. Mikey może czytać wszystko, co chce, i teraz czyta właśnie o Cuchulainie i mówi tak, jakby wszystko o nim wiedział. Chcę się pochwalić, że ja wiedziałem wszystko o Cuchulainie, zanim skończyłem cztery lata, że widziałem Cuchulaina w Dublinie, że Cuchulain chętnie zjawia się w moich snach. Chcę mu powiedzieć, żeby przestał mówić o Cuchulainie, bo Cuchulain jest mój, był mój już wiele lat temu, kiedy byłem mały. Ale nie mogę tego zrobić, bo Mikey czyta nam historię, której jeszcze nie słyszałem, świńską historię o Cuchulainie; nigdy nie będę mógł powtórzyć mamie ani ojcu historii o tym, jak Emer została żoną Cuchulaina. 

Cuchulain był już starym, dwudziestojednoletnim mężczyzną. Był samotny i chciał się ożenić, przez to zrobił się słaby, jak mówi Mikey, przez to w końcu został zabity. Wszystkie kobiety w Irlandii szalały za Cuchulainem i chciały za niego wyjść. On oświadczył, że to byłoby wspaniale, nie miałby nic przeciwko temu, żeby poślubić wszystkie kobiety w Irlandii. Skoro mógł walczyć ze wszystkimi mężczyznami w Irlandii, dlaczego nie miałby poślubić wszystkich kobiet? Ale na to król, Conor MacNessa, rzekł: „Dla ciebie to dobrze, Ku, ale mężczyźni Irlandii nie chcą się czuć samotni w głębinach nocy”. I król postanowił, że muszą się odbyć zawody, których wynik zdecyduje, kto może poślubić Cuchulaina. I miały to być zawody w sikaniu. Wszystkie kobiety Irlandii zebrały się na równinach Muirthemne, żeby się przekonać, która potrafi sikać najdłużej. Wygrała Emer. Okazała się mistrzynią kobiet Irlandii w sikaniu i poślubiła Cuchulaina, i dlatego do tej pory nazywana jest Emer o Wielkim Pęcherzu. 

Mikey i Malachy śmieją się z tej historii, choć moim zdaniem Malachy niewiele z niej rozumie. Jest jeszcze mały, daleko mu do pierwszej komunii i śmieszy go po prostu słowo: sikanie. Ale po chwili Mikey mówi, że ja popełniłem grzech, słuchając tej historii, i kiedy pójdę do pierwszej spowiedzi, muszę to wyznać księdzu. 

– To prawda – potwierdza Malachy. – Sikanie to brzydkie słowo i musisz powiedzieć księdzu, bo to grzeszne słowo. 

Nie wiem, co robić. Jak mogę powiedzieć księdzu coś tak strasznego podczas mojej pierwszej spowiedzi? Wszyscy chłopcy wiedzą, jakie grzechy będą wyznawać, żeby dostać pierwszą komunię i przeprowadzić zbiórkę, a potem obejrzeć Jamesa Cagneya i objadać się cukierkami i ciastkami w kinie Lyric. Nauczyciel pomógł nam z grzechami i wszyscy mamy takie same: Uderzyłem brata. Skłamałem. Ukradłem pensa z portmonetki mamy. Nie posłuchałem rodziców. Jadłem kiełbasę w piątek. 

A teraz mam grzech, którego nie ma nikt inny. Ksiądz będzie wstrząśnięty, wywlecze mnie z konfesjonału do nawy i wyrzuci na ulicę, a wszyscy będą wiedzieli, że słuchałem historii o żonie Cuchulaina, która była mistrzynią kobiet całej Irlandii w sikaniu. I już nie będą mógł przystąpić do pierwszej komunii, matki będą mnie pokazywały małym dzieciom: „Popatrzcie na niego. Tak jak Mikey Molloy nigdy nie przystąpił do pierwszej komunii, trwa w stanie grzechu, nie przeprowadził żadnej zbiórki i wcale nie widział Jamesa Cagneya”. 

Żałują, że w ogóle kiedykolwiek usłyszałem o pierwszej komunii i zbiórce. Jestem chory, nie chcą żadnej herbaty, chleba ani niczego. Mama mówi, że to bardzo dziwne, kiedy dziecko nie chce ani chleba, ani herbaty, a tata tłumaczy, że to po prostu nerwy przed pierwszą komunią. Chciałbym podejść do niego, usiąść mu na kolanach i wyznać, co mi zrobił Mikey Molloy, ale jestem za duży, żeby siadać na kolanach; gdybym to zrobił, Malachy powiedziałby na naszej uliczce, że jestem wielki dzidziuś. Chciałbym zwierzyć się z moich kłopotów aniołowi z siódmego stopnia, ale on jest zajęty zanoszeniem dzieci matkom na całym świecie. Jednak zapytam taty. 

– Tato, czy anioł z siódmego stopnia robi coś jeszcze prócz noszenia dzieci? 

– Tak. 

– A czy mógłby powiedzieć, co trzeba zrobić, jak ktoś tego nie wie? 

– Oczywiście, synu. To jest praca anioła, nawet tego z siódmego stopnia. 

Tata idzie na długi spacer, mama zabiera Michaela do babci, Malachy bawi się na dworze, więc mam dom dla siebie i mogę usiąść na siódmym stopniu i porozmawiać z aniołem. Wiem, że tu jest, bo siódmy stopień wydaje się cieplejszy od reszty schodów, a w głowie czują jasność. Opowiadam mu o swoich zmartwieniach i słyszę głos, który mówi: „Obaw nie miej”. 

Ale mówi jakby od końca do początku, więc mu tłumaczę, że nie bardzo rozumiem. 

„Nie obawiaj się – mówi głos. – Wyznaj księdzu grzech, a będzie ci wybaczone”. 

Następnego ranka wstaję wcześnie, piję herbatę z tatą i opowiadam mu o aniele z siódmego stopnia. Tata kładzie mi rękę na czoło, żeby sprawdzić, czy dobrze się czuję. Pyta, czy na pewno miałem w głowie jasność i słyszałem głos, i co ten głos powiedział. 

Mówię mu, że głos powiedział: obaw nie miej, co oznacza: nie bój się. 

Zdaniem taty anioł ma rację, nie powinienem się bać. Mówię tacie, co mi zrobił Mikey Molloy. Opowiadam mu wszystko o Emer o Wielkim Pęcherzu, powtarzam nawet słowo: sikać, bo anioł powiedział, żebym się nie bał. Tata odstawia słoik z herbatą i głaszcze mnie po ręku. Mówi: „och, och”, a ja się zastanawiam, czy wpada w szaleństwo jak pani Molloy, co to stale wraca do szpitala wariatów. Ale tata pyta: 

– I tym się tak martwiłeś wczoraj wieczorem? 

Przytakuję, a tata tłumaczy, że to wcale nie grzech i nie muszę wyznawać tego księdzu. 

– Jednak anioł z siódmego stopnia powiedział, że powinienem. 

– No dobrze. Powiedz księdzu, jeśli chcesz, ale anioł z siódmego stopnia mówił tak tylko dlatego, że nie zapytałeś najpierw mnie. Czy nie lepiej powiedzieć o swoich zmartwieniach tacie, a nie aniołowi, który jest jasnością i głosem w twojej głowie? 

– Lepiej, tato. 

 