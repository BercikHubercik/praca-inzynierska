Rano tata rozpala ogień, robi herbatę, podpieka chleb. Przynosi mamie grzankę i herbatę, ale mama odmawia machnięciem ręki i odwraca się do ściany. Tata przyprowadza mnie i Malachy’ego do łóżka Eugene’a, żebyśmy uklękli i zmówili modlitwę. Tłumaczy, że w niebie modlitwa jednego dziecka, takiego jak my, ma większą wartość niż modlitwy dziesięciu kardynałów i czterdziestu biskupów. Pokazuje nam, jak się przeżegnać w imię Ojca i Syna, i Ducha Świętego. Mówi: 

– Amen. Dobry Boże, tego właśnie chcesz, prawda? Chcesz mojego syna Eugene’a. Zabrałeś jego brata Olivera. Zabrałeś jego siostrę Margaret. Aja nie powinienem tego kwestionować, tak? Dobry Boże w niebiosach, nie wiem, dlaczego dzieci muszą umierać, ale taka jest Twoja wola. Nakazałeś rzece zabić i rzeka Shannon zabiła. Czy mógłbyś w końcu okazać miłosierdzie? Czy mógłbyś nam zostawić resztę dzieci? To wszystko, o co prosimy. Amen. 

Tata pomaga Malachy’emu i mnie umyć głowę i nogi, żebyśmy byli czyści na pogrzebie Eugene’a. Musimy być bardzo grzeczni, nawet kiedy tata sprawia nam ból, trąc uszy rogiem ręcznika, który przywieźliśmy z Ameryki. Musimy być grzeczni, bo jest z nami Eugene, który ma zamknięte oczy, a przecież nie chcemy, żeby się obudził i wypatrywał przez okno Olivera. 

Przychodzi babcia i każe mamie wstawać. 

– Niektóre dzieci nie żyją – mówi – ale inne żyją i potrzebują matki. 

Podaje mamie trochę herbaty w kubku, żeby połknęła pigułki, które złagodzą cierpienie. Tata tłumaczy babci, że jest czwartek, więc musi iść po zasiłek do biura pośrednictwa pracy, a potem do zakładu pogrzebowego sprowadzić karawan i trumnę. Babcia chce, żeby zabrał mnie z sobą, ale tata twierdzi, że lepiej będzie, jeśli zostanę z Malachym i pomodlę się za małego braciszka, który leży martwy na łóżku. 

– Kpisz czy o drogę pytasz? Modlić się za dziecko, które miało zaledwie dwa latka i już się bawi z braciszkiem w niebie? Zabierzesz ze sobą syna, a on ci przypomni, że to nie jest dzień na odwiedzanie pubów! 

Babcia patrzy na tatę, tata na nią i wkłada czapkę. 

W biurze pośrednictwa pracy stoimy na końcu kolejki do chwili, kiedy zza lady wychodzi mężczyzna, który składa tacie wyrazy współczucia i w tak smutnym dniu każe mu stanąć przed wszystkimi. Mężczyźni dotykają palcami czapek i powiadają, jak bardzo im żal taty, niektórzy głaszczą mnie po głowie i dają mi drobne. Dwadzieścia cztery pensy, dwa szylingi. Tata mówi, że stałem się bogaty i powinienem sobie kupić cukierka, kiedy on na chwilę wstąpi w jedno miejsce. Wiem, że to miejsce to pub, a tacie chodzi o ten ciemny płyn zwany kufelkiem, ale się nie odzywam, bo chcę wejść do sąsiedniego sklepu i kupić sobie toffi. Żuję cukierek, zanim się stopi, w ustach czuję słodycz i lepkość. Tata jeszcze jest w pubie, więc zastanawiam się, czy powinienem sobie kupić jeszcze jedno toffi, dopóki on tam siedzi przy kufelku. Właśnie podaję pieniądze pani w sklepie, kiedy ktoś przygważdża moją rękę. To sina ze złości ciocia Aggie. 

– Tak się zachowujesz w dniu pogrzebu brata?! – krzyczy. – Napychasz się cukierkami? A gdzież twój tatulek? 

– Jest… jest w pubie. 

– Naturalnie, że jest w pubie. Ty się tutaj opychasz cukierkami, a on tam doprowadza się do stanu zamroczenia akurat w dniu, kiedy twój nieszczęsny braciszek jedzie na cmentarz. Wykapany ojciec, takie samo dziwne zachowanie, taka sama północna gęba – wyjaśnia kobiecie ze sklepu. 

Każe mi powiedzieć ojcu, żeby przestał pić i sprowadził karawan i trumnę. Sama nie przekroczy progu pubu, bo alkohol jest przekleństwem tego nieszczęsnego, przeklętego przez Boga kraju. 

 