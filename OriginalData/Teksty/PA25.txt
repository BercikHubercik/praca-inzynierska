Bill Galvin tłumaczy, że jego nieszczęsna żona, która właśnie umarła, była katoliczką, a wszystkie ściany ich domu pokrywały obrazy Pana Jezusa i Najświętszej Panny z sercami na wierzchu. On osobiście nie ma nic przeciwko Najświętszemu Sercu, ale ta figurka będzie mu przypominała jego biedną żonę, co sprawi mu ból. 

– Boże, dlaczego mi pan tego nie powiedział?! – wykrzykuje babcia. – Oczywiście, że mogę postawić figurkę na parapecie okna w swoim pokoju i jej widok nie będzie panu ranił serca. 

Babcia codziennie gotuje Billowi obiad i zanosi do wapiennika. Mama się zastanawia, dlaczego Bill nie może rano zabrać ze sobą tego obiadu, a babcia wyjaśnia: 

– Spodziewasz się, że będę wstawała o świcie, żeby jego lordowskiej mości ugotować do menażki kapustę i świńskie nogi? 

– Za tydzień kończy się szkoła, Frank za sześć pensów tygodniowo na pewno chętnie będzie nosił obiad Billowi Galvinowi. 

Nie chcę codziennie chodzić do babci. Nie chcę nosić Billowi Galvinowi obiadu przez całą Dock Road, ale mama twierdzi, że przyda nam się te sześć pensów, i jeśli nie będę nosił obiadów, to w ogóle nigdzie nie będę wychodził. 

– Będziesz siedział w domu. Żadnych zabaw z kolegami! 

Babcia ostrzega, żebym zanosił obiad prosto do wapiennika, nie zbaczając nigdzie po drodze, nie rozglądał się, nie kopał puszek i nie niszczył butów. Obiad ma być gorący, tak jak lubi Bill Galvin. 

Z menażki dochodzi wspaniały zapach gotowanego bekonu i kapusty, i dwóch wielkich, sypkich, białych kartofli. Bill na pewno nie zauważy, jeśli spróbuję pół kartofla. Nie poskarży się babci, bo w ogóle rzadko się odzywa, poza jednym czy dwoma prychnięciami. 

Lepiej zjeść drugą połowę też, żeby nie pytał, dlaczego dostał tylko pół kartofla. Równie dobrze mogę spróbować bekonu i kapusty, a jak zjem drugi kartofel, to pomyśli, że babcia w ogóle nie przysłała kartofli. 

Drugi kartofel rozpływa mi się w ustach, muszę jeszcze spróbować trochę kapusty i kawałeczka bekonu. Już niewiele zostało, więc pewno nabierze podejrzeń. Lepiej zjeść do końca. 

Co ja teraz zrobię? Babcia mi tego nie daruje, a mama cały rok nie pozwoli mi wyjść z domu. Bill Galvin pogrzebie mnie w wapienniku. Powiem, że na Dock Road zaatakował mnie pies i zjadł cały obiad, mam szczęście, że udało mi się uciec, bo zjadłby i mnie. 

– Naprawdę? – pyta Bill Galvin. – A co robi ten kawałek kapusty na twoim swetrze? Pies cię wylizał kapuścianym pyskiem? Wracaj do domu i powiedz babci, że zjadłeś mi cały obiad, a ja tu umieram z głodu. 

– Babcia mnie zabije. 

– Powiedz, żeby tego nie robiła, dopóki nie przyśle mi jakiegoś obiadu, a jeśli zaraz do niej nie pójdziesz i nie przyniesiesz obiadu, sam cię zabiję i zakopię w wapnie, mama nie będzie miała nawet czego opłakiwać. 

– Co tu robisz z menażką? – pyta babcia. – Sam mógł ją przynieść. 

– Chce więcej jedzenia. 

– Co to znaczy więcej jedzenia? Wielki Boże, czy on ma dziury w nogach? 

– Umiera z głodu w wapienniku. 

– Kpisz czy o drogę pytasz? 

– Powiedział, żeby mu przysłać jakikolwiek obiad. 

– Nie ma mowy. Już mu posłałam. 

– Ale go nie dostał. 

– Nie dostał? A to dlaczego? 

– Bo ja zjadłem. 

– Co takiego? 

– Byłem głodny, spróbowałem i nie mogłem się oderwać. 

– Jezus Maria, Józefie święty! 

Babcia daje mi kuksańca w głowę, aż stają mi w oczach łzy. Wrzeszczy na mnie jak czarownica, miota się po kuchni, grozi, że zaciągnie mnie do księdza, do biskupa, nawet do samego papieża, gdyby bliżej mieszkał. Kroi chleb i wymachuje nade mną nożem, robi kanapki z kaszanką i zimnymi kartoflami. 

– Zanieś te kanapki Billowi Galvinowi, a jeśli chociaż spojrzysz na nie, obedrę cię ze skóry. 

Oczywiście biegnie do mamy i obydwie postanawiają, że mogę odrobić swój straszny grzech tylko w ten sposób, że będę nosił Billowi Galvinowi obiady za darmo przez dwa tygodnie. Mam też codziennie przynosić z powrotem menażkę, a to oznacza, że muszę siedzieć i patrzyć, jak on napycha sobie gębę jedzeniem. Wiem, że nawet nie zapyta, czy jestem głodny. 

Codziennie, jak przynoszę z powrotem menażkę, babcia każe mi klękać przed figurką Najświętszego Serca i powtarzać, jak mi przykro. I pomyśleć, że to przez tego protestanta Billa Galvina. 

 