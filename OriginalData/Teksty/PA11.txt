Tata siedzi w głębi z bardzo umorusanym człowiekiem, któremu z nosa wyrastają włosy. Nie rozmawiają, patrzą przed siebie, a czarne kufle stoją na niewielkiej białej trumnie na krześle między nimi. Wiem, że to trumna Eugene’a, bo Oliver też miał taką, i mam ochotę płakać, kiedy widzę na niej czarne kufle. Żałuję teraz, że w ogóle jadłem toffi, najchętniej wyjąłbym je z brzucha i oddał kobiecie w sklepie, ponieważ nie powinno się jeść cukierków, kiedy Eugene leży martwy na łóżku. Przeraża mnie widok dwóch czarnych kufli na białej trumnie. Mężczyzna, który siedzi z tatą, przekonuje: 

– Nie, w żadnym razie nie możesz pan zostawić dziecinnej trumienki w karawanie. Raz to zrobiłem, wszedłem na kufelek, a ktoś ukradł trumienkę z tego cholernego karawanu. Dasz pan wiarę? Dzięki Bogu, trumna była pusta, ale mimo wszystko. Żyjemy w rozpaczliwych czasach. Rozpaczliwych. – Mężczyzna, który siedzi z tatą, podnosi kufel i pociąga duży łyk, a kiedy naczynie odstawia, trumna wydaje głuchy dźwięk. Tata kiwa głową w moją stronę. 

– Za chwilę wychodzimy, synu. 

Gdy po wypiciu dużego łyku chce postawić kufel na trumnie, odpycham go. 

– To trumna Eugene’a. Powiem mamie, że postawiłeś kufel na trumnie Eugene’a. 

– Uspokój się, synu. Uspokój się! 

– Tato, to trumna Eugene’a. 

– Wypijemy jeszcze kufelek – wtrąca tamten mężczyzna. 

– Francis, poczekaj chwilę na zewnątrz – poleca tata. 

– Nie! 

– Bądź grzecznym chłopcem. 

– Nie! 

– Na Boga, gdyby to był mój syn, dałbym mu takiego kopa, że doleciałby do hrabstwa Kerry – oświadcza mężczyzna. – Nie ma prawa tak się odzywać do ojca w ten szczególnie smutny dzień. Jeśli człowiek nie może wypić kufelka w dzień pogrzebu, to po co w ogóle ma żyć? Po co? 

– Dobrze, pójdziemy – zgadza się tata. 

Kończą swoje kufelki i wycierają rękawami ciemne plamy na trumnie. Mężczyzna wsiada na kozioł karawanu, a ja z tatą do środka. Tata trzyma trumnę i przyciskają do piersi. W domu pełno dorosłych: mama, babcią ciocia Aggie, jej mąż Pa Keating, wujek Pat Sheehan i wujek Tom Sheehan, najstarszy brat mamy, który nigdy do nas nie przychodzi, bo nie cierpi ludzi z Irlandii Północnej. Z wujkiem Tomem jest jego żona Jane. Pochodzi z Galway i wszyscy twierdzą że wygląda jak Hiszpanka i dlatego nikt z rodziny z nią nie rozmawia. 

Mężczyzna bierze trumnę od taty; kiedy wnosi ją do pokoju, mama jęczy: „Nie, nie, o Boże, nie!”. Mężczyzna mówi babci, że wróci za chwilę, by zawieźć nas na cmentarz. Babcia uprzedza go, żeby lepiej nie zjawiał się pijany, bo dziecko, które odprowadzamy na cmentarz, wiele wycierpiało i zasługuje na trochę szacunku, a ona sama nie zniesie pijanego woźnicy, co w każdej chwili może spaść z wysokiego kozła. 

– Pani szanowna, woziłem na cmentarz dziesiątki dzieci i ani razu nie spadłem z żadnego kozła, wysokiego czy niskiego. 

 