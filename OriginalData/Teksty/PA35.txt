Nie mogę w nieskończoność przebywać w domu, toteż w listopadzie mama prowadzi mnie z powrotem do Leamy’s National School. Nowy dyrektor, pan O’Halloran, komunikuje nam z przykrością że ponieważ opuściłem dwa miesiące lekcji, muszę wrócić do piątej klasy. Mama go przekonuje, że na pewno jestem przygotowany do szóstej klasy. W końcu opuściłem zaledwie kilka tygodni. Pan Halloran nie ustępuje: bardzo mu przykro, proszę zaprowadzić chłopca obok, do pana O’Dei. 

Idąc z mamą korytarzem, protestuję, że nie chcę chodzić do piątej klasy. W tej klasie jest Malachy, nie chcę się uczyć razem z bratem, który jest rok młodszy. W zeszłym roku przystąpiłem do bierzmowania. On nie. Jestem starszy. Z powodu tyfusu nie jestem już wyższy, ale jednak jestem starszy. 

– Nic ci się nie stanie – mówi mama. 

Mamę to w ogóle nic nie obchodzi, więc umieszczają mnie w jednej klasie z Malachym i wiem, że wszyscy jego przyjaciele patrzą na mnie drwiąco, ponieważ cofnięto mnie do ich klasy. Pan O’Dea każe mi usiąść w pierwszej ławce i nie robić takiej niezadowolonej miny, bo inaczej czeka mnie kontakt z jego rózgą. 

Nagle zdarza się cud, na pewno przez świętego Franciszka z Asyżu, mojego ulubionego świętego, a także przez samego Najwyższego. Tego pierwszego dnia po powrocie do szkoły znajduję na ulicy pensa, chcę od razu pobiec do sklepu Kathleen O’Connell po duży kwadrat toffi Cleevesa, ale nie mogę biegać, bo nogi mam jeszcze słabe po tyfusie i czasem muszę się przytrzymać ściany. Mam straszną ochotę na toffi, ale równie rozpaczliwie chcę się wydostać z piątej klasy. 

Wiem, że muszę pójść do figurki świętego Franciszka z Asyżu. Tylko on mnie wysłucha, lecz znajduje się na drugim końcu miasta, więc droga w jedną stronę zajmuje mi godzinę, bo przysiadam na stopniach, przytrzymuję się ścian. Mam akurat pensa na świeczkę. Zastanawiam się, czy nie zapalić świeczki, a pensa zatrzymać. Ale nie, święty Franciszek będzie wiedział. Kocha ptaki fruwające w powietrzu, rybki pływające w strumieniu, jednak nie jest głupcem. Klękam przed posągiem i błagam, żeby mi pomógł, żebym nie musiał chodzić do jednej klasy z bratem, który pewnie teraz przechwala się na całej uliczce, że starszego brata cofnięto niżej. Święty Franciszek nie mówi ani słowa, ale wiem, że słucha i wyciągnie mnie z kłopotu. Przynajmniej tyle może dla mnie zrobić, w końcu z takim trudem do niego dotarłem, przysiadając na stopniach, przytrzymując się ścian, choć mogłem przecież iść do kościoła Świętego Józefa i zapalić świeczkę Małemu Kwiatkowi albo Najświętszemu Sercu Jezusowemu. Po co mi jego imię, gdyby miał mnie opuścić w potrzebie? 