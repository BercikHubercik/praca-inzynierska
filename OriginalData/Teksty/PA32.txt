u. W myślach dziękuję pijakowi, że pokropił rybę i frytki octem i posolił, a potem przypominam sobie, że gdybym dzisiaj umarł, to jestem w stanie grzechu, bo dopuściłem się kradzieży, i mogę napchany rybą i frytkami wylądować prosto w piekle. Ale jest sobota, więc jeśli księża jeszcze są w konfesjonale, to mogę oczyścić duszę, jak tylko się najem. 

Kościół Dominikanów jest na końcu Glentworth Street. 

– Pobłogosław mi, ojcze, bo zgrzeszyłem, upłynęło dwa tygodnie od mojej ostatniej spowiedzi. – Opowiadam mu to, co zwykle, a potem mówię: – Ukradłem pijakowi rybę i frytki. 

– Moje dziecko, dlaczego to zrobiłeś? 

– Byłem głodny, ojcze. 

– Dlaczego byłeś głodny? 

– Bo nic nie jadłem. 

Milczy, lecz mimo ciemności widzę, że kręci głową. 

– Drogie dziecko, dlaczego nie pójdziesz do domu i nie poprosisz matki o coś do jedzenia? 

– Bo wysłała mnie, żebym szukał ojca w pubach, a ja nie mogłem go znaleźć. W domu nie ma nic do jedzenia, bo on właśnie przepija pięć funtów, które przysłała babcia z Północy dla nowego dzidziusia, a mama złości się, że nie potrafię znaleźć ojca. 

Zastanawiam się, czy ksiądz usnął, bo długo jest zupełna cisza; wreszcie się odzywa: 

– Moje dziecko, siedzę tutaj i słucham grzechów ubogich. Zadaję im pokutę, udzielam rozgrzeszenia. A powinienem na klęczkach obmywać ich nogi. Czy rozumiesz mnie, moje dziecko? 

Mówię mu, że tak, choć to nieprawda. 

– Idź do domu, dziecko. Pomódl się za mnie. 

– Ojcze, a pokuta? 

– Żadnej pokuty. 

– Ukradłem rybę i frytki. Jestem potępiony. 

– Jest ci to wybaczone. Idź. Módl się za mnie. 

Błogosławi mnie po łacinie, mówi do siebie po angielsku, więc zastanawiam się, co takiego mu zrobiłem. 