Pan Dussel, człowiek, o którym zawsze mówiono, że umie sobie
świetnie radzić z dziećmi i że kocha wszystkie dzieci, okazuje się najbardziej
staroświeckim wychowawcą i kaznodzieją, prawiącym długie na łokcie
kazania na temat manier. Ponieważ mam to niezwykłe szczęście (!), że mogę
z wielceszlachetniedobrzewychowanym panem dzielić mój niestety bardzo
wąski pokój, i ponieważ ogólnie uchodzę za najgorzej wychowaną z trójki
młodzieży, muszę stale umykać przed tymi starymi, często powtarzanymi
naganami i upomnieniami i udaję głuchą. Wszystko to jeszcze by uszło,
gdyby pan nie był takim wielkim skarżypytą i gdyby sobie do tego nie
wyszukał mamy jako adresata zażaleń na mnie. Kiedy dostanę od niego ostrą
reprymendę z jednej strony, mama jeszcze trochę do tego dodaje i dostaję
ostrą reprymendę z drugiej strony. Jeżeli mam bardzo dużo szczęścia, pani
pociąga mnie po pięciu minutach do odpowiedzialności i dostaję reprymendę
z góry!
Naprawdę, nie myśl, że łatwo jest być niewychowanym centralnym
punktem ukrywającej się rodziny.
Wieczorem w łóżku, kiedy rozmyślam o moich licznych grzechach
i przypisywanych wadach, popadam w takie zakłopotanie z powodu tej
wielkiej ilości spraw, które muszą zostać rozpatrzone, że albo zaczynam się
śmiać, albo płakać, wszystko w zależności od wewnętrznego nastroju.
I zasypiaj tu z takim zwariowanym uczuciem: chcieć być inną, niż się jest,
lub być inną, niż się chce być, lub może i inaczej postępować, niż chcieć lub
być.
