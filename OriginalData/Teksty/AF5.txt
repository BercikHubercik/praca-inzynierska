Dziś miałam tak zwaną dyskusję z mamą, ale najgorsze, że ja zawsze
wybucham płaczem, nic na to nie mogę poradzić. Tata jest dla mnie zawsze
kochany i rozumie mnie też o wiele lepiej. Ach, jak zwykle w takich
momentach, nie mogę znieść mamy i sama też jestem dla niej obca, to widać,
ona nawet nie wie, co ja myślę o najzwyklejszych sprawach.
Rozmawiałyśmy o służących, że należy je nazywać „pomoc
w gospodarstwie domowym” i że po wojnie na pewno będzie to wymagane.
Nie zgodziłam się z tym tak od razu, a wtedy powiedziała, że ja tak często
mówię o „później” i że zachowuję się, jakbym była wielką damą, ale to wcale
nieprawda, mogę przecież czasem budować zamki na piasku, takie straszne to
chyba nie jest, nie trzeba przecież brać tego tak poważnie. Tatuś
przynajmniej mnie broni, bez niego na pewno prawie bym tu nie wytrzymała.
Również z Margot nie rozumiemy się zbyt dobrze. Mimo że w naszej
rodzinie nie dochodzi nigdy do takiego wybuchu, jak na górze, bynajmniej
nie czuję się w niej najlepiej. Charaktery Margot i mamy są dla mnie takie
obce. Moje przyjaciółki rozumiem o wiele lepiej niż moją własną matkę.
Szkoda!
Pani van Daan po raz któryś z kolei ma muchy w nosie; często ma
humory i coraz więcej swoich prywatnych rzeczy zamyka na klucz. Szkoda,
że mama na każde vandaanowskie zniknięcie nie odpowiada frankowskim.
Niektórzy ludzie zdają się znajdować szczególne upodobanie
w wychowywaniu nie tylko swoich własnych dzieci, ale i dzieci swoich
znajomych; van Daanowie również. Margot nie trzeba wychowywać, jest
z natury samą dobrocią, wdziękiem i mądrością, ale ja noszę w sobie
w nadmiarze jej część niegrzeczności. Często przy stole padają raz po raz
słowa upomnienia i bezczelne odpowiedzi. Tata i mama bronią mnie zawsze
zawzięcie, bez nich nie mogłabym podejmować tej walki wciąż na nowo, bez
mrugnięcia okiem. Choć stale wypominają mi, że powinnam mniej mówić,
nie wtrącać się do niczego i być skromniejsza, częściej chybiam, niż trafiam.
Gdyby tata nie był zawsze taki cierpliwy, już od dawna straciłabym nadzieję,
że spełnię jeszcze kiedyś rodzicielskie oczekiwania, które przecież nie są aż
tak wielkie