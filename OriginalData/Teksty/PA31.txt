Babcia z Północy przysłała przekazem telegraficznym pięć funtów dla małego Alphiego. Mama chciałaby odebrać na poczcie te pieniądze, ale nie bardzo może oddalić się od łóżka, lata zaofiarował się pójść na pocztę. Mama mówi, żebyśmy obaj z Malachym z nim poszli. Tata odbiera pieniądze. 

– Dobrze, chłopcy, idźcie teraz do domu i powiedzcie mamie, że przyjdę za kilka minut. 

– Tato, nie możesz iść do pubu – mówi Malachy. – Mama kazała przynieść pieniądze do domu. Masz nie pić piwa. 

– Spokojnie, synu. Wracajcie do domu, do mamy. 

– Tato, daj nam pieniądze. To pieniądze dla dziecka. 

– Francis, bądź dobrym chłopcem. Słuchaj ojca. 

Oddala się i wchodzi do pubu South. 

Mama siedzi przy kominku z Alphiem na rękach. Kręci głową. 

– Poszedł do pubu, prawda? 

– Tak. 

– Idźcie po niego. Stańcie na środku pubu i powiedzcie wszystkim, że wasz ojciec przepija pieniądze niemowlęcia. Macie powiedzieć całemu światu, że w domu nie ma nic do jedzenia ani też kawałka węgla, żeby rozpalić ogień, ani kropli mleka na butelkę dla dziecka. 

Po drodze Malachy na cały głos ćwiczy swoją mowę. 

– Tato, te pieniądze są dla nowego dzidziusia. Nie na piwo. Dziecko ryczy w łóżku, zanosi się płaczem z braku mleka, a ty wypijasz kufelki. 

Ojca nie ma już w pubie South. Mimo to Malachy ma zamiar ustawić się pośrodku i wygłosić swoją mowę, mówię mu jednak, że musimy się pospieszyć i obejść inne puby, zanim tata przepije całe pięć funtów. Ale nie znajdujemy go także i w innych pubach. Wie, że mama może po niego przyjść albo wysłać nas, a w tej części Limerick i dalej jest tyle pubów, że moglibyśmy szukać go przez miesiąc. Musimy więc powiedzieć mamie, że nigdzie go nie znaleźliśmy, a ona wyciąga z tego wniosek, że z nas nie ma żadnego pożytku. 

– Boże, gdybym miała siłę, poszłabym do każdego pubu w Limerick. Rozszarpałabym go na kawałki. Idźcie jeszcze raz, obejdźcie wszystkie puby koło dworca kolejowego, zajrzyjcie do smażalni ryb Naughtona. 

Muszę iść sam, bo Malachy ma rozwolnienie i nie może oddalać się od kubła. Przeszukuję wszystkie puby przy Pameli Street i w okolicach. Zaglądam do oddzielonych pomieszczeń, gdzie piją kobiety, i do wszystkich męskich ubikacji. Jestem głodny, ale boję się wracać do domu, dopóki nie znajdę ojca. Nie ma go w smażalni Naughtona, ale przy stoliku w kącie śpi pijany mężczyzna, a jego ryba i frytki owinięte w „Limerick Leader” leżą na podłodze. Jeśli ja ich nie wezmę, zrobi to jakiś kot, więc wsuwam je pod sweter, wybiegam na ulicę, siadam na schodach dworca i jem rybę z frytkami, obserwując pijanych żołnierzy z chichoczącymi dziewczynami u boku. W myślach dziękuję pijakowi, że pokropił rybę i frytki octem i posolił, a potem przypominam sobie, że gdybym dzisiaj umarł, to jestem w stanie grzechu, bo dopuściłem się kradzieży, i mogę napchany rybą i frytkami wylądować prosto w piekle. Ale jest sobota, więc jeśli księża jeszcze są w konfesjonale, to mogę oczyścić duszę, jak tylko się najem. 