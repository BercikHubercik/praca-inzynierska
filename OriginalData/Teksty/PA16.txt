Następnego dnia tata wraca do domu ze starą oponą rowerową. Wysyła mnie do pana Hannona, najbliższego sąsiada, żebym pożyczył kopyto i młotek. Bierze od mamy ostry nóż i kroi oponę na kawałki, które pasują na podeszwy i obcasy. Mama mówi, że zupełnie zniszczy nasze buty, ale tata wali młotkiem i wbija gwoździe w kawałki gumy i dalej w buty. 

– Wielki Boże! Gdybyś zostawił te buty w spokoju, może dotrwałyby przynajmniej do Wielkanocy, kiedy możemy coś dostać od Świętego Wincentego – denerwuje się mama. 

Ale tata nie przestaje, dopóki podeszew i obcasów nie pokrywają kwadraty gumy, które wystają z każdej strony i kłapią z przodu i z tyłu. Tata każe nam włożyć buty i twierdzi, że teraz będzie nam dobrze i ciepło, ale my już nie chcemy chodzić w tych butach, bo kawałki gumy są tak nierówne, że się potykamy, nawet spacerując po Włoszech. Tata wysyła mnie do pana Hannona, żebym oddał kopyto i młotek. 

– Dobry Boże, a co to się stało z twoimi butami?! – wykrzykuje pani Hannon. Śmieje się, a pan Hannon kręci głową, więc czuję się bardzo zawstydzony. Następnego dnia nie chcę iść do szkoły i udaję, że jestem chory. Ale tata zrywa nas z łóżka, daje nam pieczony chleb i herbatę, przekonuje, że powinniśmy być wdzięczni, że w ogóle mamy buty, bo przecież w naszej szkole są chłopcy, którzy nawet w zimne dni chodzą boso. W drodze do szkoły chłopcy śmieją się z nas, bo kawałki gumy są bardzo grube i podwyższają nas o kilka cali. Słyszymy okrzyki: 

– Jakie tam powietrze na górze? 

W mojej klasie jest sześciu czy siedmiu chłopców, którzy chodzą boso; oni nic nie mówią, a ja się zastanawiam, czy lepiej mieć buty z kawałkami gumowej opony, na której chodzi się niepewnie i z trudem, czy w ogóle nie mieć butów. Gdybym w ogóle nie miał butów, wszyscy bosi byliby po mojej stronie. A w butach z gumową oponą jestem tylko z bratem i sami musimy staczać walki. Siedzę na ławce w komórce na szkolnym boisku, zdejmuję buty i pończochy. Kiedy wchodzę do klasy, nauczyciel chce wiedzieć, gdzie są moje buty. Wie, że nie należę do grupy bosonogich, więc każe mi wrócić na boisko, przynieść buty i z powrotem je włożyć. A potem zwraca się do klasy: 

– Słyszę tu jakieś szyderstwa i drwiny z nieszczęścia innych. Czy ktoś w tej klasie uważa, że jest doskonały? Niech podniesie rękę. 

Nie podnosi się żadna ręka. 

– Czy ktoś w tej klasie pochodzi z bogatej rodziny, gdzie jest tyle pieniędzy, że można je wydawać na buty? Niech podniesie rękę. 

Nie podnosi się żadna ręka. 

– Są tu chłopcy, którzy muszą reperować buty, jak się da. Są w tej klasie chłopcy, którzy ich w ogóle nie mają. To nie ich wina i nie żaden wstyd. Pan Jezus nie miał butów. Umarł bez butów. Czy widzieliście, żeby wisiał na krzyżu, popisując się butami? Widzieliście? 

– Nie, proszę pana. 

– A więc czego nie widzieliście u Pana Jezusa? 

– Żeby wisiał na krzyżu, popisując się butami. 

– Jeżeli usłyszę, że ktokolwiek w tej klasie drwi i szydzi z braci McCourtów z powodu ich butów, kij będzie w robocie. Co będzie w robocie? 

– Kij, proszę pana. 

– Poczujecie kij. Witka jesionowa będzie w powietrzu i wyląduje na tylnej części ciała chłopca, który drwi, który szydzi. Gdzie wyląduje ta witka? 

– Na chłopcu, który szydzi, proszę pana. 

– I na kim jeszcze? 

– Na chłopcu, który drwi, proszę pana. 

Chłopcy już więcej nam nie dokuczali; chodziliśmy w butach z gumową oponą przez kilka tygodni, aż do Wielkanocy, kiedy Stowarzyszenie Świętego Wincentego podarowało nam nowe. 

 