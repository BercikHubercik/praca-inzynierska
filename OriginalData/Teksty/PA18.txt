Nauczyciel, pan Benson, jest bardzo stary. Codziennie ryczy i pluje na nas. Chłopcy z pierwszej ławki mają nadzieję, że nie cierpi na żadne choroby, bo przecież ślina przenosi wszystkie zarazy i on może rozsiewać suchoty na prawo i na lewo. Mówi nam, że musimy znać katechizm od początku, od końca i od środka, na wyrywki i na wszystkie strony. Musimy umieć dziesięć przykazań, siedem uczynków miłosiernych co do duszy i co do ciała, siedem sakramentów i siedem grzechów głównych. Musimy umieć na pamięć wszystkie modlitwy: Zdrowaś Mario, Ojcze Nasz, Confíteor, Skład Apostolski, Akt Skruchy, Litanię do Matki Boskiej. Musimy umieć to po irlandzku i po angielsku, a jeśli zapomnimy jakieś irlandzkie słowo i zastąpimy je angielskim, wpada we wściekłość i rzuca się na nas z kijem. Gdyby to od niego zależało, uczylibyśmy się naszej religii po łacinie, w języku świętych, którzy bezpośrednio obcowali z Bogiem i Jego Najświętszą Matką, w języku pierwszych chrześcijan, którzy tłoczyli się w katakumbach i wychodzili, by zginąć od miecza lub tortury, którzy oddawali ducha w spienionych pyskach wygłodzonych lwów. Irlandzki to język patriotów, angielski – zdrajców i donosicieli, ale dzięki łacinie zdobywamy wstęp do nieba. To właśnie po łacinie modlili się męczennicy, kiedy barbarzyńcy zrywali im paznokcie i obdzierali ich ze skóry, cal po calu. Oświadcza nam, że przynosimy wstyd Irlandii i jej długiej, smutnej historii, że lepiej czulibyśmy się w Afryce, modląc się do jakiegoś krzaka czy drzewa. Twierdzi, że jesteśmy beznadziejni, najgorsza klasa, jaką kiedykolwiek przygotowywał do pierwszej komunii, ale tak pewne jak to, że Bóg stworzył małe jabłuszka, jest i to, że on zrobi z nas katolików, wybije z nas lenistwo, a wtłoczy nam łaskę uświęcającą. 

Brendan Quigley podnosi rękę. Nazywamy go Pytajnik Quigley, bo zawsze o coś pyta. Już taki jest. 

– Proszę pana, co to jest łaska uświęcająca? 

Nauczyciel wznosi oczy do nieba. Chyba zabije Quigleya. 

Ale nie, tylko warczy na niego. 

– Quigley, nieważne, co to jest łaska uświęcająca. To nie twoja sprawa. Jesteś tu po to, żeby się nauczyć katechizmu i robić to, co ci się każe. Nie po to, żeby pytać. Zbyt dużo kręci się po świecie ludzi zadających pytania i dlatego właśnie jesteśmy w takim położeniu. Jeśli znajdzie się w klasie chłopiec, który będzie ciągle o coś pytał, to nie odpowiadam za siebie. Słyszysz mnie, Quigley? 

– Tak. 

– Co, tak? 

– Tak, proszę pana. 

– Są w tej klasie chłopcy – ciągnie nauczyciel – którzy nigdy nie poznają łaski uświęcającej. A dlaczego? Z powodu zachłanności. Słyszałem, jak na szkolnym boisku rozmawiają o dniu pierwszej komunii, o najszczęśliwszym dniu w życiu. Ale czy rozmawiają o przyjęciu ciała i krwi naszego Pana? Nic podobnego. Ci mali chytrusi mówią o pieniądzach, o zbiórce. W swoich nowych garniturkach będą chodzili od domu do domu jak żebracy. A czy wyślą chociaż część tych pieniędzy dla czarnych dzieci w Afryce? Czy w ogóle pomyślą o tych małych poganach, potępionych na zawsze z braku chrztu i znajomości prawdziwej wiary? O tych małych czarnych dzieciach, którym nie dane było poznać mistycznego ciała Chrystusa? Otchłań pełna jest małych czarnych dzieci, które fruwają wkoło, przyzywając swoje matki, ponieważ nigdy nie zostaną dopuszczone do niewysłowionej obecności naszego Pana i do chwalebnego towarzystwa świętych, męczenników i dziewic. O nie! nasi chłopcy po pierwszej komunii natychmiast idą do kina tarzać się w brudzie rozprzestrzenianym na cały świat przez giermków diabła z Hollywoodu. Czy nie tak, McCourt? 

– Tak, proszę pana. 

Pytajnik Quigley znowu podnosi rękę. Wszyscy w klasie zastanawiają się, czy dąży do samobójstwa. 

– Co to giermkowie, proszę pana? 

Twarz nauczyciela robi się biała, potem czerwona. Zaciska wargi, otwiera je i wszędzie fruwa ślina. Podchodzi do Pytajnika i wywleka go z ławki. Chrząka i jąka się, a ślina lata po całej klasie. Tłucze Quigleya po plecach, po tyłku, po nogach. Łapie go za kołnierz i wyciąga na środek klasy. 

– Popatrzcie na tego typka! – ryczy. 

Pytajnik cały drży i płacze. 

– Bardzo przepraszam, proszę pana. 

– Przepraszam pana. Za co przepraszasz? – przedrzeźnia go nauczyciel. 

– Przepraszam pana, że zadałem to pytanie. Już nigdy nie będę o nic pytał. 

– A jeśli jeszcze raz tak się zachowasz, zapragniesz, żeby Bóg wziął cię na swoje łono. Czego zapragniesz, Quigley? 

– Żeby Bóg wziął mnie na swoje łono, proszę pana. 

– Wracaj na miejsce, ty szelmo, ty tchórzu, ty przybyszu z najciemniejszego kąta bagien. 

Nauczyciel siada, kładzie kij na biurku przed sobą. Każe Pytajnikowi uspokoić się i zachowywać po męsku. 

– Jeżeli jeszcze raz jakiś chłopiec z tej klasy zada głupie pytanie albo jeśli jeszcze raz ktoś będzie rozmawiał o zbiórce, dostanie takie baty, że się zaleje krwią. Chłopcy, co dostanie taki uczeń? 

– Baty, proszę pana. 

– Aż co się stanie? 

– Aż się zaleje krwią, proszę pana. 

– A teraz, Clohessy, jakie jest szóste przykazanie? 

– Nie cudzołóż. 

– Nie cudzołóż i co? 

– Nie cudzołóż, panie profesorze. 

– Clohessy, a co to jest cudzołóstwo? 

– Nieczyste myśli, nieczyste słowa, nieczyste uczynki, proszę pana. 

 