Fintan tylko się uśmiecha. Jego siostra uciekła do Anglii, kiedy miała siedemnaście lat, a wszyscy wiedzą, że on w domu nosi jej bluzkę i zakręca sobie włosy jej lokówką na gorąco w każdą sobotę wieczorem, żeby wspaniale wyglądać na niedzielnej mszy. Jeśli spotka się go w drodze do kościoła, na pewno zapyta: „Frankie, czy moje włosy nie są wspaniałe?”. Uwielbia słowo: wspaniałe, którego żaden z chłopaków nigdy nie używa. 

Oczywiście, że wie, kto stał u stóp krzyża. Pewno wie także, w co ten ktoś był ubrany, co jadł na śniadanie. Teraz mówi Kropce, że były to trzy Marie. 

– Fintan, podejdź tu odebrać nagrodę! – poleca Kropka. 

Fintan bez pośpiechu idzie do podwyższenia. Nie możemy uwierzyć własnym oczom, kiedy wyjmuje scyzoryk, żeby pokroić obierzynę z jabłka na małe kawałki i jeść po kolei, zamiast wepchnąć całą do ust, jak robi każdy z nas, kiedy wygra. 

– Proszę pana, chciałbym oddać część swojego jabłka – mówi. 

– Jabłka, Fintan? To niemożliwe. Ty nie masz jabłka. Masz obierzynę, samą skórkę. Nie osiągnąłeś i nigdy nie osiągniesz lak zawrotnych wyżyn, by raczyć się jabłkiem. W każdym razie nie moim, Fintan. Czy dobrze usłyszałem, że chcesz oddać swoją nagrodę? 

– Tak, proszę pana. Chciałbym dać po kawałku Quigleyowi, Clohessy’emu i McCourtowi. 

– Dlaczego? 

– To moi przyjaciele, proszę pana. 

Chłopcy w klasie poszturchują się z drwiącymi minami, a ja czuję się zawstydzony, bo mogą powiedzieć, że ja też kręcę sobie włosy, i będą mnie dręczyć na boisku. Dlaczego on uważa, że jestem jego przyjacielem? Jeśli jeszcze dodadzą, iż noszę bluzkę własnej siostry, na nic się nie zda tłumaczenie, że nie mam siostry, bo stwierdzą, że gdybym miał, tobym nosił. W ogóle bez sensu jest wyjaśnianie czegokolwiek na boisku, bo zawsze znajdzie się ktoś, kto wie lepiej, i można jedynie dać mu fangę w nos. Ale gdyby chciało się tak potraktować każdego, kto wie lepiej, trzeba by rozdzielać te fangi rano, w południe i wieczorem. 

Quigley bierze od Fintana kawałek skórki. 

– Dziękuję, Fintan. 

Cała klasa patrzy na Clohessy’ego, bo on jest największy i najtwardszy z nas, jak on powie: dziękuję, to ja też. Clohessy mówi: „Bardzo dziękuję, Fintan” i oblewa się rumieńcem, ja też powtarzam: „Bardzo dziękuję, Fintan” i próbuję się nie zarumienić, ale nie potrafię, więc chłopcy znowu śmieją się drwiąco i najchętniej bym ich stłukł. 

Po lekcjach wrzeszczą: 

– Hej, Fintan, czy idziesz do domu zakręcić swoje wspaniałe włosy?! 

Fintan z uśmiechem wychodzi po schodach na boisko. Wielki chłopak z siódmej klasy mówi do Paddy’ego Clohessy’ego: 

– Pewnie też byś sobie kręcił loki, gdybyś nie był łysolem z ogoloną głową. 

Paddy woła, żeby się zamknął, a chłopak pyta: 

– Tak? A kto mnie zmusi? 

Paddy próbuje go trzasnąć, lecz starszy chłopak uderza go w nos, przewraca i leje się krew. Próbuję uderzyć starszego chłopaka, ale on chwyta mnie za gardło i tłucze moją głową o ścianę, aż widzę na zmianę światło i czarne kropki. Paddy odchodzi, trzyma się za nos i płacze, a ten wielki chłopak popycha mnie w jego stronę. Na ulicy stoi Fintan. 

– Patrick, Francis, co się stało? Patrick, dlaczego płaczesz? 

– Jestem głodny. Nie mogę się z nikim bić, bo umieram z głodu i przewracam się, aż mi wstyd – mówi Paddy. 

– Chodź ze mną. Mama da nam coś do jedzenia. 

– Nie mogę. Krew mi leci z nosa – tłumaczy Paddy. 

– Nie szkodzi. Mama przyłoży ci coś na nos albo położy ci klucz na szyi. Francis, ty też musisz iść. Zawsze wyglądasz, jakbyś był głodny. 

– Nie, Fintan. 

– Chodź, Francis. 

– Dobrze. 

 