W drzwiach staje babcia. 

– Słyszę, że wasi rodzice biegli po Henry Street z dzieckiem na ręku. Dokąd się tak spieszyli? 

– Oliver jest chory – wyjaśniam. – Nie chciał jeść cebuli gotowanej w mleku. 

– Co ty pleciesz? 

– Nie chciał jeść gotowanej cebuli i zachorował. 

– A wami kto się zajmuje? 

– Ja. 

– A co jest temu na łóżku? Jak on ma na imię? 

– To Eugene. Tęskni za Oliverem. Oni są bliźniakami. 

– Wiem, że są bliźniakami. Ten dzieciak wygląda na zagłodzonego. Macie płatki owsiane? 

– Co to płatki owsiane? – pyta Malachy. 

– Jezus Maria, Józefie święty! Co to płatki! Płatki to płatki. Nigdy nie widziałam tak tępej bandy jankesów. Ubierajcie się, pójdziemy na drugą stronę ulicy do cioci Aggie. Ona i Pa Keating, jej mąż, są w domu. Na pewno da wam płatków. 

Babcia bierze na ręce Eugene’a, owija go szalem i przechodzimy przez ulicę do cioci Aggie. Ciocia znowu mieszka z wujkiem Pa, bo powiedział, że jednak nie jest grubą krową. 

– Masz trochę płatków owsianych? – pyta babcia. 

– Płatków? Co to, mam karmić płatkami bandę jankesów? 

– Ależ ty jesteś! Nie umrzesz od tego, jak dasz im trochę płatków. 

– I pewnie będą jeszcze chcieli mleka i cukru, a potem zaczną walić do moich drzwi, bo mają ochotę na jajko! Nie rozumiem, dlaczego mamy płacić za błędy Angeli. 

– Jezu, dobrze, że nie do ciebie należała stajnia w Betlejem, bo Święta Rodzina do tej pory wędrowałaby po świecie, umierając z głodu. 

Babcia przeciska się koło cioci Aggie, sadza Eugene’a na krześle przy ogniu i gotuje płatki. Z drugiego pokoju wchodzi mężczyzna. Ma czarne kręcone włosy, skórę też czarną, ale podobają mi się jego oczy, bo są bardzo niebieskie i gotowe do śmiechu. To mąż cioci Aggie, mężczyzna, który przystanął w nocy, kiedy walczyliśmy z pchłami, i opowiedział nam wszystko o pchłach i wężach, mężczyzna, który nabawił się kaszlu, ponieważ na wojnie nałykał się gazu. 

– Dlaczego jesteś cały czarny? – pyta Malachy. 

A wujek Pa Keating śmieje się i kaszle tak mocno, że musi sobie ulżyć papierosem. 

– Och, ci mali jankesi. Nie wiedzą, co to nieśmiałość. Jestem czarny, bo pracuję w gazowni miasta Limerick, wrzucam do pieców koks i węgiel. Zagazowany we Francji po to, żeby w Limerick pracować w gazowni. Kiedy dorośniesz, uśmiejesz się z tego. 

Malachy i ja musimy wstać od stołu, żeby dorośli mogli wypić herbatę. Pa Keating, który jest moim wujkiem, ponieważ ożenił się z ciocią Aggie, bierze na kolana Eugene’a. „Taki smutny ten dzieciak” – mówi wuj; robi zabawne miny i wydaje dziwne dźwięki. Obaj z Malachym parskamy śmiechem, ale Eugene tylko wyciąga rękę, żeby dotknąć czarnej skóry Pa Keatinga, i śmieje się dopiero wtedy, kiedy Pa udaje, że chce go ugryźć w rączkę. Wszystkich w pokoju ogarnia wesołość. Malachy podchodzi do Eugene’a i chce go jeszcze bardziej rozbawić, ale Eugene odwraca się i chowa głowę w koszuli Pa Keatinga. 

– Myślę, że on mnie lubi – zauważa Pa. 

W tym momencie ciocia Aggie odstawia filiżankę i zaczyna zawodzić: aa, aaa, a po jej tłustej czerwonej twarzy płyną wielkie łzy. 

– O Jezu – wzdycha babcia – znowu zaczyna. O co ci chodzi tym razem? 

– Jak widzę Pa z dzieckiem na kolanach, a ja nie mam nadziei na własne… – wyrzuca z siebie. 

– Przestań wygadywać takie rzeczy przy dzieciach – warczy na nią babcia. – Wstydu nie masz? Kiedy Bóg będzie gotowy, ześle ci rodzinę. 

Ciocia Aggie szlocha. 

– Angela urodziła pięcioro, jedno teraz straciła, a przecież jest tak kompletnie do niczego, że nawet podłogi nie potrafi wyszorować. A ja, co umiem wszystko wymyć, wyszorować, zrobić najlepszą potrawkę czy smażeninę, nie mam ani jednego. 

– Chyba zatrzymam sobie tego chłopaczka – zapowiada wujek Pa Keating. 

Malachy biegnie do niego. 

– Nie, nie, to mój brat, to Eugene! 

Ja też wołam: 

– Nie, nie, to nasz brat! 

Ciocia Aggie wyciera łzy z policzków. 

– Nie chcę niczego od Angeli – mówi. – Nie chcę niczego, co jest na pół z Limerick, a na pół z Irlandii Północnej, absolutnie nie chcę, więc możecie go zabrać do domu. Kiedyś będę miała własne, nawet gdybym musiała odprawić setkę nowenn do Matki Boskiej i Jej matki, świętej Anny, nawet gdybym miała poczołgać się stąd do Lourdes, na kolanach. 

 