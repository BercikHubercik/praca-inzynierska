Nazywam się Amelia i mam 20 lat. Pracuję w pubie, w którym dorabiam, aby móc kontynuować studia w Warszawie. Obrałam sobie za cel, że będę samowystarczalna, niezależna od moich rodziców. Uwierzyli w to także oni, czego rezultatem był brak przelewów na moje konto bankowe. Studia dzienne połączone z nocną pracą to nie lada wyzwanie. Każda nocka jest zarwana, ale nie ze względu na naukę, a właśnie kręcenie się po pubie i dogadzanie podpitym gościom. Nic lepszego nie udało mi się znaleźć, a stawka za godzinę okazała się bardzo kusząca. Mój szef w ogóle nie jest wyrozumiały. Najchętniej chciałby, żebym w pracy była całą dobę. Zawsze tłumaczy mi, że on nie studiował, więc po co mi ten wymysł, to zwykła moda, która nikomu do niczego nie jest potrzebna. Gdybym zrezygnowała ze studiów na rzecz pracy w pubie, to rodzice przestaliby się kompletnie odzywać.

Pewnego wieczoru, podczas gdy bar pękał w szwach od nadmiaru gości przytrafiło mi się nieszczęście. Idąc środkiem sali wpadłam na jednego z gości i upuściłam tacę pełną kufli napełnionych po brzegi piwem. Trzask i syf jaki powstał po strąceniu tego wszystkiego był niesamowity. Mina właściciela mówiła wszystko. To był mój pierwszy i ostatni błąd. Po zakończonej zmianie, szef poinformował mnie, że już nigdy nie mam pokazywać mu się na oczy. Rozpłakałam się i mimo moich błagalnych próśb szef był nieugięty. Wyszłam przez zaplecze i pieszo udałam się do domu.