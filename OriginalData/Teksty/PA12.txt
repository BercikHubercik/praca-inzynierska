Na cmentarzu woźnica zszedł z kozła i otworzył drzwi karawanu. 

– Dać mnie te trumnę – powiedział – zaniese do grobu. 

Szarpnął trumnę i zatoczył się. 

– W takim stanie nie będzie pan niósł mojego dziecka – oświadczyła mama. – Ty nieś – zwróciła się do taty. 

– Jak paniusia chce. Róbcie se, jak wam sie podoba, do jasnej cholery! – odburknął woźnica i wdrapał się na kozioł. 

Robi się ciemno i trumna na rękach taty wydaje się jeszcze bielsza. Mama bierze nas za ręce i idziemy za tatą między grobami. Kawki siedzą na drzewach cicho, bo dla nich dzień już się prawie skończył i muszą odpocząć, żeby mogły zerwać się wcześnie rano i nakarmić swoje dzieci. 

Przy niewielkim otwartym grobie czekają dwaj mężczyźni z łopatami. Jeden narzeka: 

– Bardzo późno przychodzicie. Dzięki Bogu, to nieduża robota, bo już by nas nie było. – Wchodzi do grobu. – Proszę mi to dać – mówi, a tata podaje mu trumnę. 

Mężczyzna rzuca trochę słomy i trawy na wierzch trumny i wychodzi z grobu; wtedy drugi sypie łopatą ziemię. Mama wydaje przeciągły okrzyk: „O Jezu…!”, a na drzewie skrzeczy kawka. Żałuję, że nie mam kamienia, żeby w nią cisnąć. Mężczyźni kończą pracę, ocierają czoło i czekają. 

– No, zwykle coś dostajemy, żeby ugasić pragnienie… – zaczyna jeden. 

– Tak, słusznie – zgadza się tata i daje im pieniądze. Wyrażają współczucie i odchodzą. 

Wracamy do bramy cmentarza, ale karawanu już nie ma. Tata rozgląda się w ciemnościach i kręci głową. 

– Niech mi Bóg wybaczy, ale ten woźnica to zwykły stary pijus – mówi mama. 

Z cmentarza do naszego mieszkania jest bardzo daleko. 

– Dzieci są głodne, a ty masz pieniądze z zasiłku, który wziąłeś rano – zwraca się do taty. – Nawet nie myśl, że pójdziesz dzisiaj do pubu. Zabierzemy chłopców do Naughtona, zjedzą rybę z frytkami i napiją się lemoniady, bo przecież nie co dzień chowają braciszka. 

Ryba i frytki z octem i z solą są pyszne, a lemoniada zostawia cierpki smak w gardle. 

Kiedy wracamy do domu, w pokoju nie ma nikogo. Na stole stoją puste butelki po piwie, ogień na kominku wygaszony. Tata zapala lampę parafinową i w jej świetle widać na poduszce wgłębienie w miejscu, gdzie leżała głowa Eugene’a. Wydaje się, że w każdej chwili Eugene się odezwie, przeraczkuje przez pokój, wdrapie się na łóżko i będzie wypatrywał Olivera. 

Tata oznajmia, że pójdzie na spacer. Mama protestuje. Wie, o co mu chodzi, i pyta, czy nie może poczekać z wydaniem ostatnich szylingów w pubie. 

– Dobrze – mówi tata. Rozpala ogień, mama robi herbatę i wkrótce wszyscy leżymy w łóżkach. 

Malachy i ja znowu śpimy w łóżku, w którym umarł Eugene. Mam nadzieję, że nie jest mu zimno w tej białej trumnie na cmentarzu, chociaż wiem, że już go tam nie ma, bo aniołowie przybyli na cmentarz, otworzyli trumnę i Eugene znajduje się daleko od wilgoci Shannon, która zabija, wysoko w niebie z Oliverem i Margaret. Mają tam pełno ryb i frytek, i toffi, nie prześladują ich żadne ciotki, a wszyscy ojcowie przynoszą do domu pieniądze z biura pośrednictwa pracy i nie trzeba biegać po nich do pubów. 

 