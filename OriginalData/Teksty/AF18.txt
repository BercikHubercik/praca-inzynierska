Wczoraj miałam pechowy dzień. Ukłułam się w prawy kciuk tępym
końcem grubej igły. W rezultacie Margot musiała obierać za mnie ziemniaki
(szczęście w nieszczęściu), a ja koślawo pisałam. Potem uderzyłam głową
o drzwi szafy, niemal przewróciłam się do tyłu, dostałam burę za to, że
znowu spowodowałam tyle hałasu, nie było mi wolno zostawić odkręconego
kranu, żeby robić sobie okłady na czoło, i teraz chodzę z olbrzymim guzem
nad prawym okiem. Na domiar złego mój mały palec u prawej nogi zaczepił
się o zacisk klapy odkurzacza. Krwawił i bolał mnie, ale musiałam znosić
tyle innych cierpień, że to utrapienie przestało się liczyć. Głupio, bo teraz
chodzę z zakażonym palcem i maścią ściągającą, i bandażem, i lepcem i nie
mogę nałożyć swoich sławnych butów.