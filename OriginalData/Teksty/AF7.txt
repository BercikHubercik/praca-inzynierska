Wczoraj stroili sobie ze mnie żarty, bo położyłam się na łóżku razem
z panem van Daanem. „Już tak wcześnie, skandal!” i tym podobne zwroty.
Śmieszne, oczywiście. Nigdy bym nie chciała spać z panem van Daanem,
w ogólnym znaczeniu oczywiście.
Wczoraj znowu było starcie i mama wpadła w straszne rozdrażnienie,
opowiedziała tatusiowi o wszystkich moich grzechach i zaczęła okropnie
płakać, ja oczywiście też, a już i tak strasznie bolała mnie głowa.
Powiedziałam wreszcie tatusiowi, że o wiele bardziej kocham jego niż mamę.
Odpowiedział mi wówczas, że to na pewno minie, ale ja w to nie wierzę. Nie
mogę teraz mamy w ogóle znieść i muszę się na siłę powstrzymywać, żeby
jej za każdym razem nie odfuknąć i zachować spokój, mogłabym ją, o tak,
uderzyć w twarz, nie wiem, skąd się to bierze, że mam do niej taką straszną
antypatię. Tata powiedział, że gdy mama źle się czuje albo gdy boli ją głowa,
ja sama powinnam choć raz zaproponować, że coś za nią zrobię, ale ja tego
nie zrobię, bo jej nie kocham, a w takim razie również tego nie czuję. Mogę
sobie też wyobrazić, że mama kiedyś umrze, ale że tata kiedyś umrze, to
wydaje mi się nie do zniesienia. To bardzo podłe z mojej strony, ale tak to
czuję. Mam nadzieję, że mama nigdy nie przeczyta ani tego, ani całej tej
reszty